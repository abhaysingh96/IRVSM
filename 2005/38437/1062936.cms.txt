<doc>
<docno>1062936.cms.txt</docno>
<text>
 
खास बात
नाती घट्ट करा
[ Saturday, March 26, 2005  08:27:24 pm]


परीक्षा सुरू झाली की मुलांना सुटीचे वेध लागायला लागतात अन् पालकांना चिंता. दीड दोन महिन्याच्या सुटीचं करायचं काय ? मुलांना tv, cable, computer, games यापासून दूर ठेवायचं कसं, हा मोठा प्रश्ान् पालकांसमोर आ वासून उभा असतो. आपल्या पाल्याच्या सर्वांगीण विकासाबद्दल (अति)जागरूक असणारे पालक मग सुटीतल्या शिबिरांचा शोध घ्यायला सुरुवात करतात. पाल्यांची परीक्षा चालू असल्याने, त्याला डिस्टर्ब होऊ नये म्हणून त्याला न विचारताच परस्पर कुठल्यातरी शिबिरात नाव नोंदवून मोकळे होतात. एक शिबिर पुरेसे वाटत नाही म्हणून 2-3-4 अशी शिबिरांची मालिकाच पक्की होते. आपल्या पाल्याची सुटी आपण अजिबात वाया जाऊ दिली नाही, असं चारचौघांना मोठ्या अभिमानानं सांगत पालक हिंडतात आणि इकडे मुलगा/मुलगी एका शिबिरातून दुसऱ्या, तिथून धापा टाकत तिसऱ्या आणि उरली सुरली शक्ती चौथ्या शिबिरात संपवून सुटकेचा निश्वास टाकतात. पाल्याच्या सर्वांगीण विकासाचे कॉन्ट्रॅक्ट शिबिरवाल्यांकडे देऊन पालक मोकळे! असे कॉन्ट्रॅक्ट घेणाऱ्यांची संख्या चांगलीच फुगत चाललीय आणि विविध आकर्षक जाहिराती करून शिबिरांचा व्यवसाय करणारेही गब्बर होत चाललेत. तीन दिवसांत पाच हजार रुपयांमध्ये सर्वांगीण विकास करून देणारे गदीर् खेचताहेत अन् अशा शिबिरांमध्ये जाणंही मोठ्ठं प्रतिष्ठेचं झालंय. व्याख्यानांचा भडिमार, सोई-सुविधांची रेलचेल, तोंडी लावल्यासारखी अनेक गोष्टींची जंत्री, विद्यार्थ्यांच्या भावविश्वाचा विचार अगदीच बेताचा अशा शिबिरांचा सध्या सुळसुळाट झालाय.

याचा अर्थ सर्वच शिबिरे अशी असतात, असे नाही. विद्यार्थ्यांच्या विविध पैलूंच्या विकासाचा विचार करणारी, कृती-अनुभवांवर भर देणारी शिबिरे आयोजित करणाऱ्याही अनेक संस्था-व्यक्ती कार्यरत आहेत. योग्य पारख करणे महत्त्वाचे.

शिबिराच्या निवडीआधी आपल्या पाल्याचा विचार करायला हवा. वर्षभराच्या धकाधकीत इच्छा असूनही करता आलं नाही, शिकता आलं नाही, अनुभवता आलं नाही, असं आपल्या पाल्याच्या बाबतीत काय आहे ? कोणत्या गोष्टीत आपण मागे पडतोय, असं त्याला वाटतं ? कोणत्या क्षमता, कौशल्ये, गुण अभिव्यक्त करण्याची संधी पाल्याला मिळावी किंवा त्याने घ्यावी असं वाटतं ? तो कशात रमतो ? या सगळ्याचा एकत्र विचार करून मगच शिबिराचा शोध घ्यावा.

भारंभार व्याख्यानापेक्षा कृती आणि अनुभवांवर भर देणाऱ्या, विद्यार्थ्यांना अभिव्यक्त होण्याची, जबाबदाऱ्या सांभाळण्याची संधी देणाऱ्या शिबिरांचा विचार करावा, यासाठी शिबिराचा आशय, वेळापत्रक अवश्य समजून घ्यावे. अनेक सुखसोईंनी युक्त शिबिरांपेक्षा अडीअडचणींना सामोरं जायला शिकवणाऱ्या, अंगभूत क्षमता ओळखायला, वापरायला आणि ताणायलाही शिकवणाऱ्या शिबिरांना प्राधान्य द्यावे. शिबिर घेणारे कोण आहेत, याचीही ओळख करून घ्यावी, त्यातून दर्जाचा अंदाज येतो. पण त्यानंतर मात्र शिबिरात पाल्य सहभागी झाला की काही दिवस संपर्कच ठेवू नका. अनेकवेळा मुले होमसिक होण्याऐवजी पालकच ' चाइल्डसिक ' होतात. पूर्वतयारी आपल्या पाल्यालाच करू द्या. गरज पडली तरच त्याला मदत करा. काळजी जरूर घ्या ; पण सूचनांचा भडिमार करू नका. हे सगळं सांगण्याचं कारण इतक्या तऱ्हेचे पालक भेटतात की पुष्कळदा त्यांनाच प्रशिक्षणांची आणि शिबिरांची अधिक गरज आहे, असं वाटतं.

शिबिरांपलीकडेही खूप गोष्टी करता येण्यासारख्या आहेत. पालकांनी या गोष्टींची योजना करण्यात थोडा पुढाकार घेतला, पाल्यांना मदत केली तर मुलं-मुली त्यात निश्चित रमतील आणि शिकतीलही खूप! साध्यासाध्या गोष्टींपासून सुरुवात करता येईल. डिमांड ड्राफ्ट काढून आणणे, मनिऑर्डर करणे, तार करणे, एसटी- रेल्वे-विमान यांचे आरक्षण करणे किंवा ते रद्द करणे, विविध क्षेत्रातल्या सामान्य, तसेच मान्यवर व्यक्तींच्या मुलाखती घेणे, गावातील विविध संस्थांची, यंत्रणांची (उदा. पाणीपुरवठा यंत्रणा, टेलिफोन एक्स्चेंज, पोलिस मुख्यालय, आरटीओ, कलेक्टर/तहसील कार्यालय, पोस्ट, मोठे हॉस्पिटल) प्रत्यक्ष तेथे जाऊन माहिती मिळवणे. छोटे मोठे उद्योगधंदे, कारखाने, दूध डेअरी, छापखाना यांना भेट देणे. एखाद्या भागाचा नकाशा तयार करणे, दुकानात/कार्यालयात काही तास काम करणे, अनोळखी घरात जाऊन न मागता चहा पिऊन येणे , 25 घरांमध्ये प्लास्टिकऐवजी कागदी किंवा कापडी पिशव्या वापरण्याचे आवाहन करणे, सार्वजनिक ठिकाणी (उदा. रेल्वे स्टेशन, एसटी स्टँड, आयुक्तालय) जाऊन तिथे काय सुधारणा होऊ शकतील याची यादी बनवणे इ... यात अजून पुष्कळ भर घालता येईल. शक्य झाल्यास एकत्र बसून मोठी यादी तयार करा. मग प्रत्येक गोष्टीची एक चिठ्ठी तयार करा. रोज किंवा एकाडएक दिवस त्यातली एक चिठ्ठी उचलायची आणि तो उपक्रम पार पाडायचा. एखाद्या दिवशी घरातल्या सर्वांनीच एकेक चिठ्ठी उचलायची आणि त्या कामातले अनुभव शेअर करायचे. मुलांचे अनुभव ऐकायला जरूर वेळ काढा. अडचणी, फजिती, अपयश, चुका यांचं भांडवल करून त्यांना हिणवू नका. अडचणींवर उपाय सुचवा. काही ठिकाणी स्वत: त्यांच्यासोबत जा. त्यातून मुलांचा आत्मविश्वास, उमेद वाढेल.

काही वेळेला एकट्याने गोष्टी करायचा कंटाळा येतो. अशावेळी 2-4-5 जणांचा गट करून त्यांच्यासाठी छोटे मोठे कार्यक्रम योजले आणि आवश्यक तेथे आपण मदत केली, साथ दिली, तर मुलं विलक्षण काम करतात. दीर्घकाळ टिकणारा आनंद अन् आत्मविश्वास मिळवता. फक्त हे कार्यक्रम त्यांना आव्हानात्मक वाटायला हवेत. 5-7 जणांनी मिळून 100 किमी सायकलवर एखाद्या ठिकाणी जाऊन येणे, एखाद्या खेडेगावात मुक्काम करून येणे, तिथल्या ग्रामस्थांशी गप्पा गोष्टी करून येणे, इमारतींना रंग देणे, टाकी साफ करणे, पुतळे, सार्वजानिक मुताऱ्या साफ करणे, परिसरातील झाडांवर त्यांच्या नावाच्या पाट्या लावणे, सरबत, पन्हे विक्री केंद चालवणे, डोंगरदऱ्यांमध्ये भटकंती , 20- 25 जणांसाठी खिचडी तयार करणे, असे पुष्कळ उपक्रम सुचतील. पालकांनी आलटून पालटून 1-2 दिवस रजा टाकून असे गटातले उपक्रम घडवून आणण्यासाठी पुढाकार घ्यायला हवा. पण अर्थात, नियोजन आणि कार्यवाहीतही मुलांनीच निर्णय घ्यायला हवेत.

अशा अंतरंग फुलवणाऱ्या गोष्टींमधून सुटी अधिक समृद्ध बनेल. सुटीची रंगत आणखी वाढेल. यापैकी काही गोष्टींमध्ये पाल्यांबरोबर रमलात तर त्यांच्याशी खरा संवाद होईल. व्यक्तिमत्त्व घडणीबरोबर आनंद देणारी जिव्हाळ्याची नाती अधिक घट्ट होतील. यावषीर्ची सुटी आपण सारे त्यासाठी वापरूया...

महेन्द सेठिया

संपादक, छात्र प्रबोधन, ज्ञान प्रबोधिनी, पुणे.

 
</text>
</doc>
