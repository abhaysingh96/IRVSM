<doc>
<docno>1153022.cms.txt</docno>
<text>
 
महामुंबई
'रसिकांनीच मोठे केले'
[ Monday, June 27, 2005  12:45:31 am]


मुंबई (म. टा. विशेष प्रतिनिधी): 'माझ्यावर उधळली जाणारी स्तुतिसुमने ऐकताना मला स्वत:लाच प्रश्न पडतो-मी खरंच इतका मोठा आहे का? मग मनोमन जाणवतं-माझं गाणं उचलून धरून तुम्ही रसिकांनीच मला मोठं केलं आहे! मला शंभर वषेर् जगण्याची उमेद आहे. तुमचं प्रेम असंच कायम ठेवा आणि बघा- मी शंभरी पार करतो की नाही!'-असा कृतज्ञतापूर्ण विश्वास भावगीत गायकीत युगप्रवर्तक ठरलेले बुजुर्ग गायक / संगीतकार गजाननराव वाटवे यांनी रविवारी येथे व्यक्त केला.

नुकतेच 6 जूनला नव्वदीत पदार्पण केलेल्या वाटवे यांचा जाहीर सत्कार एकदंत प्रतिष्ठानने विलेपालेर् येथील दीनानाथ नाट्यगृहात आयोजिला होता. नटश्ाेष्ठ बालगंधर्वांच्या जन्मदिनी झालेल्या या कार्यक्रमाचे एक औचित्य म्हणजे, यंदाचा 'बालगंधर्व पुरस्कार' ज्यांना घोषित झाला आहे, ते गायक/ संगीतकार यशवंत देव यांच्याच हस्ते वाटवे यांचा हा सत्कार करण्यात आला. करुणा देव यांनी वाचलेले मानपत्र, मानचिन्ह, श्ाीफळ, पुष्पकरंडक असे या सत्काराचे स्वरूप होते. कीतीर् शिलेदार यांच्या गायनाने सुरुवात झालेल्या या कार्यक्रमाची सांगता सुबोध गोखले, श्रीमती गाडगीळ आदींनी सादर केलेल्या वाटवे यांच्या लोकप्रिय गाण्यांनीच करण्यात आली.

वाटवे यांनी आपल्या भावगर्भ गायकीने मराठी सुगम संगीतात स्वत:चे एक युग कसे निर्माण केले, याचा हृद्य आलेख वाटवे यांचे स्नेही- संगीत समीक्षक दत्ता मारुलकर यांनी काढला. 'वाटवे यांना आपण ललित संगीतातील बालगंधर्वच मानतो' असे त्यांनी सांगितले.

नाट्यनिर्माते मोहन वाघ आणि ललितकलादर्शचे भालचंद पेंढारकर यांची विशेष उपस्थिती समारंभास होती. अध्यक्ष यशवंत देव म्हणाले : वाटवे यांचे जन्मसाल 1916 की, 1917 याविषयी वाद असू शकतो. पण त्यांचं गाणं तरुण आहे. बालगंधर्वांप्रमाणेच गजाननराव वाटवे हे स्त्रीभावदर्शक गीते इतक्या लीलया कसे गाऊ शकतात याचे, नवल आजही कायम आहे!

' वयोमानानुसार बसूनच बोला'च्या आग्रहाला बळी न पडता, उभे राहूनच वाटवे यांनी खणखणीत आवाजात सत्काराला उत्तर दिले... रसिकांच्या मागणीचा आदर करून 'वारा फोफावला' हे जुने लोकप्रिय गाणे तसेच अलीकडेच चाल दिलेली 'नेत्र थकले थकले, वाट पाहून पाहून' ही कविताही सुरात गायली, तेव्हा संपूर्ण सभागृहाने दाद दिली!

 
</text>
</doc>
