<doc>
<docno>1153874.cms.txt</docno>
<text>
 
लेख
आगीशी खेळ
[ Monday, June 27, 2005  11:00:26 pm]


सत्तेसाठी वेडे साहस करणे ही काँग्रेस पक्षाची जुनी खोड आहे. हे साहस करताना प्रसंगी देशहित नजरेआड करण्याचीही तयारी या पक्षाच्या नेत्यांची असते. पंजाबमधील अकाली दलाच्या सरकारला अडचणीत आणण्यासाठी भिंदनवालेचे भूत याच पक्षाने उभे केले होते. त्याची परिणती पुढे कशात झाली, हे सर्वांना माहीतच आहे. श्रीलंकेच्या सरकारला अडचणीत आणण्यासाठी एलटीटीईला सशस्त्र मदत करण्याचे तत्कालीन काँग्रेस सरकारचे धोरण किती महागात पडले आणि त्याची कोणती किंमत चुकवावी लागली, याचा इतिहास ताजाच आहे. पण या इतिहासापासून काही धडा शिकण्याची या पक्षाची तयारी दिसत नाही.

आसामातील अतिरेकी संघटना 'उल्फा'ची भुतान सरकारने आपल्या देशातून हकालपट्टी केल्यानंतर, तसेच बांगलादेशातील या संघटनेचे तळ बंद करण्यासाठी भारताचा दबाव वाढू लागल्यानंतर उल्फा खूपच अडचणीत आली आहे. त्यातच गेल्या 15 ऑगस्टला आसामातील शाळांमध्ये स्फोट घडवून निष्पाप मुलांच्या हत्येला कारणीभूत ठरल्यामुळे ही संघटना आसामी जनतेची असलेली थोडीफार सहानुभूतीही गमावून बसली आहे. अशा स्थितीत लष्कराचा दबाव वाढल्यास उल्फाचा पूर्ण नि:पात होण्याची शक्यता आहे. त्यामुळे या संघटनेने आपल्या बचावासाठी एक वेगळाच सापळा टाकला आहे. या सापळ्यात आसामचे मुख्यमंत्री तरुण गोगोई अलगद अडकले आहेत.

पुढच्या वषीर् आसामात विधानसभेच्या निवडणुका आहेत. या निवडणुकीत आसाम गण परिषद आपल्या मित्रपक्षांच्या साह्याने काँग्रेसला मोठी टक्कर देण्याची शक्यता आहे. तसे झाल्यास गोगोई यांच्या हातची सत्ता निसटू शकते. हे ओळखून उल्फाने या निवडणुकीत मदत करण्याचे आमिष गोगोई यांना दाखविले आहे. यासाठी उल्फाने सरकारच्या कैदेत असलेले आपले 10 नेते सोडण्याची व आपल्या संघटनेशी देशाबाहेर चर्चा सुरू करण्याची अट घातली आहे. ही अट मान्य करावी यासाठी मध्यंतरी गोगोई दिल्लीत पक्षश्रेष्ठींकडे ठाण मांडून बसले होते; परंतु सुरक्षा दलांच्या हरकतीमुळे अजून तरी ही मागणी मान्य झालेली नाही.

मध्यंतरी उल्फाने ज्ञानपीठ पुरस्कार विजेत्या आसामी साहित्यिक इंदिरा गोस्वामी यांच्यामार्फत सरकारकडे चचेर्चा प्रस्ताव ठेवला होता. त्यावेळीही देशाबाहेर चर्चा करण्याची आणि आसामाच्या सार्वभौमत्वाच्या मुद्याचा चचेर्त समावेश असण्याची अट उल्फाने घातली होती. त्यावेळी या अटी गृहखात्याने फेटाळल्या होत्या. पण आता गोगोई गृहखात्याला बगल देऊन थेट पंतप्रधानांकडे गेले आहेत. सध्या सरकार उल्फाच्या या अटी मान्य करण्याच्या तयारीत असल्याचे संकेत मिळत आहेत.

डिसेंबर 2003मध्ये भुतानी लष्कराने उल्फाचे कंबरडे मोडले, तेव्हापासूनच ही संघटना गोगोई यांच्या संपर्कात असल्याचे बोलले जाते. परंतु तेव्हा केंदात भाजपचे सरकार असल्यामुळे गोगोईंना काही करता आले नाही. आता काँग्रेसचे सरकार केंदात असल्यामुळे गोगोई यांच्या आशा पल्लवित झाल्या आहेत. गोगोई यांच्या शिष्टाईला यश मिळाले, तर तो उल्फाचा मोठाच विजय ठरेल. तसे झाल्यास ती इतिहासाची पुनरावृत्तीच ठरेल.

सन 1990मध्ये झालेल्या 'ऑपरेशन बजरंग' या लष्कराच्या मोहिमेत उल्फाचा सफाया झाल्यानंतर या संघटनेने 1992 साली तेव्हाचे आसामचे काँग्रेसी मंत्री हितेश्वर सैकिया यांना अशाच सापळ्यात अडकवले होते. तेव्हा त्यांनीही उल्फाच्या अशाच अमिषाला बळी पडून जेलमध्ये असलेले या संघटनेचे नेते अनुप चेटिया, प्रदीप गोगोई आणि अन्य अनेक नेत्यांना सोडून दिले होते. नंतर हे नेते नरसिंहराव सरकारशी वाटाघाटी करणार होते. परंतु तसे काहीच घडले नाही. उलट हे सर्व नेते तेव्हा बांगलादेशात पळून गेले आणि तेथून पुन्हा संघटित होऊन त्यांनी भारत सरकारविरुद्ध जोमाने युद्ध सुरू केले.

सध्या उल्फा सर्वच दृष्टीने अडचणीत आहे. भुतान आणि म्यानमारमधील संघटनेला आश्रय मिळणे बंद झाले आहे. बांगलादेशात या संघटनेचे तळ आहेत व तेथे त्यांना नक्षलवाद्यांची आणि आएसआयची मदत मिळत असली, तरी भारत सरकार आणि दहशतवादविरोधी देशांचा दबाव असल्यामुळे बांगलादेश सरकारला उल्फाला आज ना उद्या देशाबाहेर काढावे लागणार आहे. शिवाय आसामी जनता पूर्णपणे या संघटनेच्या विरोधात गेली आहे. अशा अवस्थेत उल्फावर एक अखेरचा जबर प्रहार करणे आवश्यक आहे. सध्या ईशान्य भारतात हीच एक प्रबळ व विध्वंसक संघटना उरली आहे. तिचा नि:पात झाला, तर बाकीच्या उपदवी संघटनांनाही धडा मिळेल आणि ईशान्येतला भडका बऱ्याच अंशी शांत होईल. पण सत्तेच्या राजकारणात गुरफटलेल्या काँग्रेस पक्षाला हा विवेक राहील का, यावर बरेच काही अवलंबून आहे.

दिवाकर देशपांडे

 
</text>
</doc>
