<doc>
<docno>1152991.cms.txt</docno>
<text>
 
महाराष्ट्र
उपनिषदे जगभर पोहोचावीत
[ Monday, June 27, 2005  12:17:09 am]


पुणे (म. टा. प्रतिनिधी): उपनिषदावर प्रथम मराठीतून, नंतर हिंदी आणि इंग्रजीतून प्रज्वलित केलेल्या ज्योतीचा प्रकाश भारतभर तसेच विश्वात सर्वदूर पोहोचवण्याची व्यवस्था केली आहे, असे प्रतिपादन उपनिषेदाचे ज्येष्ठ अभ्यासक पं. पुरुषोत्तमशास्त्री फडके यांनी नुकतेच केले.

वयाची नव्वदी पूर्ण करणाऱ्या पं. फडके यांच्या हस्ते 'कॉल ऑफ उपनिषिदस्' या इंग्रजी अनुवादाचे प्रकाशन झाले. त्यावेळी ते बोलत होते.

अमेरिकेत इंजिनिअरिंगच्या क्षेत्रात काम केलेले अनिल तळवळकर यांनी पं. फडके यांच्या 'सुबोध उपनिषत्सार' या पुस्तकाचे इंग्रजीत रुपांतर केले असून चला प्रतिष्ठान या संस्थेने त्याचे प्रकाशन केले आहे. दहा मुख्य उपनिषदांनी उपदेश केलेला परमधर्म कोणता हे या पुस्तकात सांगितले असून त्याचा हिंदी अनुवाद डॉ. श्रीमती दनाखे यांनी यापूवीर्च केला होता.

माणसाने का आणि कसे जगावे या प्रश्रांची उपनिषदाच्या दृष्टीने असलेले विचार हे जगात अनेकांना पटू लागले आहेत, असे सांगून पं. फडके म्हणाले की, जीवनामागचे हे तत्त्वच न समजल्यामुळे माणसाच्या वाट्याला अशांती येते. अशा परिस्थितीत आपली उपनिषदे त्यातून यशस्वी मार्गक्रमणा करण्याचे मार्गदर्शन करतात.

इंग्रजी अनुवादासंबंधीची भूमिका मांडताना तळवळकर म्हणाले की उपनिषदांवरील बहुतेक पुस्तके हे एकेका उपनिषदांवर सविस्तर भाष्य करणारी आहेत. 'कॉल ऑफ उपनिषिदस्'मध्ये संसारी माणसाला समजेल असे फारशी तात्त्विक चर्चा न करता व्यावहारिक मार्गदर्शन करणारे सोप्या मराठीतील हे पुस्तक उपयुक्त ठरेल, असा विश्वास त्यांनी व्यक्त केला.

वेदांचा उपयोग विज्ञान तसेच इंजिनियरींगच्या क्षेत्रातही नव्याने करता येणे शक्य आहे, असे तळवळकर यांनी सांगितले.

ते म्हणाले की, या पुस्तकाच्या निमित्ताने ही संकल्पना तसेच वेदांतामधील ज्ञानगंगा जगभरातील अधिक व्यापक वाचकांंपुढे मांडण्याची संधी मिळाली आहे. यातून मूळ वेदांत वाचण्याची प्रेरणा इंग्रजी भाषिक वाचकाला मिळावी हा त्यामागचा हेतू आहे.

 
</text>
</doc>
