<doc>
<docno>1153054.cms.txt</docno>
<text>
 
देश-विदेश
डाव्यांचा दणका!
[ Monday, June 27, 2005  01:09:50 am]


नवी दिल्ली (वृत्तसंस्था) : 'भेल'सह सार्वजनिक क्षेत्रातील इतर नफ्यातील कंपन्यांमध्ये निर्गुंतवणूक करण्यास आमचा विरोध असतानाही संयुक्त पुरोगामी आघाडी (यूपीए) सरकार त्यांचेच घोडे पुढे दामटत आहे. अशा स्थितीत समन्वय समितीच्या बैठकींना हजेरी लावण्यात हशीलच काय, असा सवाल करीत या समितीच्या बैठकांवर बहिष्कार घालण्याचा निर्णय डाव्या पक्षांनी जाहीर केला आहे.

यूपीए सरकारच्या आथिर्क धोरणांवर तीव्र नाराजी दर्शवणारे पत्र डाव्यांनी काँग्रेस अध्यक्ष सोनिया गांधी यांना पाठवले असून, मार्क्सवादी कम्युनिस्ट पक्षाचे सरचिटणीस प्रकाश करात आणि भारतीय कम्युनिस्ट पक्षाचे सरचिटणीस ए. बी. बर्धन यांनी रविवारी येथे पत्रकारांना त्याची माहिती दिली.

निर्गुंतवणुकीबाबत आमचे धोरण काय आहे, याची यूपीएतील मंडळींना चांगली कल्पना आहे. असे असताना 51 टक्के भांडवल सरकारकडेच राहील, असे सांगत निर्गुंतवणुकीच्या मंत्राचा जप करणे त्यांच्या मंत्र्यांनी थांबवलेले नाही. ते त्यांचेच घोडे पुढे दामटतील असे दिसते आहे. मग समन्वय समितीच्या बैठकांना हजेरी लावून करायचे तरी काय, ही आमची भूमिका आहे, असे करात म्हणाले. 'भेल'मधील निर्गुंतवणूक म्हणजे यूपीएच्या किमान समान कार्यक्रमाचा उघड उघड भंग आहे... तो विश्वासघातच आहे, अशी तोफही त्यांनी डागली.

भाकपचे बर्धन यांनी तर 'भेल'सह एनटीपीसी, ओएनजीसी अशा फायद्यात असलेल्या सार्वजनिक कंपन्यांतही सरकार निर्गुंतवणूक करेल की काय अशी भीती डाव्या पक्षांना वाटत असल्याचे नमूद केले. निर्गुंतवणुकीच्या संदर्भात 51 टक्के आणि 49 टक्के असे आकडे सरकार नाचवत असले तरी आम्ही त्याला बधणार नाही. भांडवलरचनेत कुठलाही बदल झाला की कंपनीवर त्याचा परिणाम होणारच, एवढेच आम्ही जाणतो. आता 49 टक्क्यांपर्यंतच निर्गुंतवणूक करू असे हे सरकार म्हणते; बहुदा उरलेल्या दोन टक्क्यांची विल्हेवाट लावण्याचे काम ते पुढच्या सरकारसाठी बाकी ठेवणार असतील, असा टोलाही बर्धन यांनी मारला.

काँग्रेसची सबुरी!

डाव्यांच्या या खलित्यावर प्रतिक्रिया व्यक्त करताना काँग्रेसच्या मिडीया प्रमुख अंबिका सोनी यांनी सबुरीचा सूर लावला. या समस्येवर तोडगा खचितच निघेल... कुठल्याही मुद्यावर कुणालाही गृहित धरण्याचा प्रश्नच नाही... चचेर्साठी यूपीएची दारे खुलीच आहेत, असे त्या म्हणाल्या.

 
</text>
</doc>
