<doc>
<docno>1153028.cms.txt</docno>
<text>
 
महामुंबई
नगरसेवकांची 'चौक'स कामगिरी!
[ Monday, June 27, 2005  12:52:16 am]


जयंत होवाळ

मंुबई: हवे ते ठिकाण हुडकून काढण्यासाठी आटोपशीर आणि नेमका पत्ता लिहिण्याचे दिवस किमान मंुबईत तरी मागे पडतील अशी चिन्हे दिसू लागली आहेत. इमारतीचे नाव, ती ज्या रस्त्यावर आहे त्याचे नाव आणि फारतर जवळपास एखादी शाळा/रुग्णालय असेल तर ती खूण, असे पत्त्याचे स्वरूप आता चांगलेच लांबलचक होऊ लागले आहे. एखादा चौक फारसा परिचित नसला तरी, तो चौकही पत्त्यात डोकावू लागला आहे... भविष्यात मंुबई चौकांचे शहर म्हणून ओळखले जाईल की काय, अशी एवढ्या मोठया प्रमाणावर सध्या चौकांच्या नामकरणाचा धडाका सुरू आहे. फेब्रुवारी ते मे या अवघ्या चार महिन्यात तब्बल 26 ठिकाणे चौकांच्या नामकरणाने 'पावन' झाली आहेत! चौकांबरोबरच रस्त्यांच्या नावाचेही चांगलेच पेव फुटले आहे.

चार रस्ते एकत्र येतात तो चौक, हा सर्वसामान्याचा 'समज' तर केव्हाच दूर झाला आहे. तीन रस्ते आणि तेही विविध दिशांनी येत नसतील तरीही तो भाग 'चौका'च्या व्याख्येत मोडू लागला आहे. पावलापावलावर चौक दिसू लागल्याने चौकांच्या नामकरणाची खरोखरच गरज आहे का, असा प्रश्ान् सर्वसामान्याना भेडसावू लागला आहे. विशेष म्हणजे अमुक व्यक्तीच्या किंवा मंडळाच्या 'सौजन्याने' असा नवा प्रकार चौकांच्या नावाच्या पाट्यांवर दिसू लागला आहे. वास्तविक या शहरासाठी किंवा किमान त्या भागासाठी त्या व्यक्तीने किंवा संस्थेने किती योगदान दिले आहे, या निकषावर चौकास संबंधितांचे नाव देणे आवश्यक आहे. पण काही अपवाद वगळता हा निकष अनेक ठिकाणी पाळला जातो की नाही, हा संशोधनाचा विषय होऊ लागला आहे. शिवाय एकाच व्यक्तीच्या नावाचे किती चौक मंुबईत असतील, याची तर गणतीच नको! आठवड्यातून एकदा तरी चौकांचा नामकरण सोहळा पार पडू लागल्याने महापौरांच्या कार्यक्रम पत्रिकेवरही हा कार्यक्रम हटकून नजरेस पडतो. मार्च महिन्यात आठ चौकांचे नामकरण झाले. एप्रिल महिन्यात सात चौकांचे नामकरण झाले, तर मे महिन्यात 11 चौकांचे!

स्थानिक कार्यकतेर् अमुक एकाचे नाव चौकास द्यायचे, असा आग्रह नगरसेवकाकडे धरतात. नगरसेवकालाही आग्रह मोडता येत नाही. त्यामुळे मग प्रस्ताव तयार होऊन चौकाची पाटी झळकते. पण काही महिन्यांनी या नावाच्या पाट्या खराब होतात, अक्षरे पुसली जातात, ज्याच्या नावे चौक आहे ती ओळखही पुसट होते. काही वेळा फलक जीर्ण होतात. त्यावेळी मात्र कुणीच पुढाकार घेत नाही, अशी कथा आहे!

यासंदर्भात राष्ट्रवादीचे गटनेते रवींद पवार म्हणाले की, ज्या व्यक्तीचे नाव चौकास द्यायचे आहे, त्याचे कुठल्या ना कुठल्या क्षेत्रात समाजासाठी उल्लेखनीय योगदान दिलेले असावे, असे अभिप्रेत आहे. पण ते भान बाळगले जातेच असे दिसत नाही. ज्या व्यक्तीचे नाव चौकास द्यावयाचे आहे, त्या संदर्भात पोलिस ठाण्यात पडताळणी केली जावी असा मध्यंतरी नियम करण्यात आला होता. पण इतिहास पुरुषांची नावे देतानाही पोलिस ठाण्यात जायचे का, असा प्रश्ान् निर्माण झाला. त्यामुळे तो नियमही मोडीत निघाला. नगरसेवकाने चौकास नाव देताना सदसद्विवेकबुद्धी वापरावी, असे ते म्हणाले.

सभागृह नेते प्रभाकर शिंदे यांनीही चौकास नाव देताना संबंधित व्यक्तीचे योगदान पाहणे आवश्यक आहे, असेच मत व्यक्त केले.

 
</text>
</doc>
