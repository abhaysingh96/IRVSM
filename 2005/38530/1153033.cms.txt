<doc>
<docno>1153033.cms.txt</docno>
<text>
 
महामुंबई
फेरीवाल्यांविरोधात व्यापारी रस्त्यावर!
[ Monday, June 27, 2005  12:54:38 am]


मंुबई (म. टा. प्रतिनिधी) : मालाडमध्ये गेले काही दिवस व्यापारी आणि फेरीवाले यांच्यात सुरू असलेल्या 'शीतयुद्धा'चे पर्यवसन रविवारी व्यापाऱ्यांनी फेरीवाल्यांच्या विरोधात मोर्चा काढण्यात झाले. फेरीवाल्यांच्या विरोधात या व्यापाऱ्यांनी रास्ता रोको केल्याने काही वेळ वाहतूक खोळंबून राहिली होती. जमावबंदीचा आदेश धुडकावणाऱ्या सुमारे 30 व्यापाऱ्यांना अटकही झाली.

व्यापाऱ्यांच्या तक्रारीची दखल न घेता उलट त्यांच्यावर कारवाई केली जात आहे, असा आरोप व्यापाऱ्यांनी केला. या प्रकारामुळे संतप्त झालेल्या व्यापाऱ्यांनी उद्या मालाड बंद करण्याचा निर्णय घेतला आहे.

मालाड पश्चिम रेल्वे स्थानकाबाहेरील रस्त्यावरून फेरीवाल्यांना हटवून मंुबई महापालिकेच्या अतिक्रमण विरोधी पथकाने हा रस्ता मोकळा केला आहे. तेव्हापासून फेरीवाले आणि व्यापारी यांच्यात परस्परविरोधात राग धुमसत असल्याचे सांगण्यात येते.

दोन दिवसांपूवीर् एका फेरीवाल्याने दुकासमोर बसू दिले नाही, म्हणून एका व्यापाऱ्याला दगड फेकून मारला. त्यामुळे फेरीवाल्यांच्या विरोधात कारवाई करावी, अशी आमची मागणी होती. पण पोलिसांनी काहीच कारवाई न केल्याने रास्ता रोको करावा लागला, असे संकल्प शर्मा या व्यापाऱ्याने सांगितले.

मालाड व्यापारी संघटनेच्या नेतृत्वाखाली दुपारी अडीच वाजता आंदोलनाला सुरुवात झाली. पोलिसांनी आंदोलकांवर लाठीमार केल्याचा दावा, व्यापाऱ्यांनी केला. जमावबंदीचा आदेश मोडणाऱ्यांपैकी सुमारे 30 व्यापाऱ्यांना पोलिसांनी अटक केली. रात्री उशीरा या सर्वांची मुक्तता करण्यात आली.

 
</text>
</doc>
