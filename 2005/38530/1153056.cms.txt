<doc>
<docno>1153056.cms.txt</docno>
<text>
 
महाराष्ट्र
कसारा नव्हे, 'खोळंबा घाट'
[ Monday, June 27, 2005  01:12:13 am]


नाशिक (म. टा. प्रतिनिधी) : मुंबई-आग्रा राष्ट्रीय महामार्गावरील कसारा घाटात शनिवारी मध्यरात्री यंदाच्या पहिल्याच पावसात दरड कोसळून तासन्तास वाहतूक खोळंबून राहण्याची आफत ओढवली. दरडीमुळे बंद पडलेली वाहतूक रविवारी सकाळी आठ वाजता सुरळीत झाली. भूगर्भशास्त्रज्ञांनी घाटातील परिसराचे सर्वेक्षण करून आठ दिवसांपूवीर्च हा घाट, दरडी कोसळण्याचा भाग म्हणून घोषित केला असल्याने यंदाच्या पावसाळ्यात तो 'खोळंबा घाट' बनण्याची दाट शक्यता आहे.

हा घाट डोंगर खोदून तयार केलेला असून वाहतुकीच्या हादऱ्यांमुळे रस्त्यांशेजारील दरडीमधल्या भेगा मोठ्या झाल्या आहेत. त्यामुळे या दरडी एकमेकापासून सुट्या होऊ लागल्या आहेत. या सर्वेक्षणाबाबत राष्ट्रीय महामार्ग विभागाने दिल्लीतील सेंट्रल रोड रिसर्च या संस्थेशी संपर्क साधला आहे.

गेल्या पावसाळ्यात कसारा घाटात दरडी कोसळण्याचे असंख्य प्रकार घडल्याने मुंबई आणि उत्तर महाराष्ट्रासह उत्तर भारताचा संपर्क एकंदरीत आठ दिवस खंडित झाला होता. त्या वेळी एकाच दिवशी या घाट क्षेत्रात 550 मिमी पाऊस कोसळल्याने प्रचंड प्रमाणात दरडी कोसळल्या होत्या. तो अनुभव लक्षात घेऊन यंदा राष्ट्रीय महामार्ग विभागाने पावसाळापूर्व कामांवर सुमारे पाच ते सहा लाख रुपये खर्च करून घाटातील सुट्या झालेल्या दरडी, माती आणि दगडगोटे हटवले होते. त्याचप्रमाणे पावसाचे पाणी वाहून जाण्यासाठी चरही काढले असले, तरीही दरड कोसळून वाहतुकीवर परिणाम व्हायचा तो झालाच!

सेंट्रल रोड रिसर्चने कसारा घाटातील दरडी कोसळण्याला अटकाव म्हणून तातडीच्या काही योजना सुचवल्या असून, त्यात घाटातील दगड जोडणे, दरडींच्या बाजूला भिंती बांधणे, दरडी जाळ्या अथवा रासायनिक कपड्याने बांधून ठेवणे, त्यांच्या भेगांमध्ये सिमेंट भरणे अशा उपायांचा समावेश आहे. या पार्श्वभूमीवर पहिल्याच पावसात दरड कोसळल्याने या उपायांकडे अधिकच गांभीर्याने लक्ष देणे आवश्यक झाले आहे.

शनिवारच्या प्रकारामुळे मुंबई-नाशिक मार्गावर वाहनांची रीघ लागली होती. त्यात काही वाहने जव्हारमार्गे, तर काही पुणेमार्गे वळवण्यात आली. सार्वजनिक बांधकाम विभाग, राष्ट्रीय महामार्ग विभाग आणि पोलिस यंत्रणा गेल्या पावसाळ्यातील अनुभवांमुळे यंदा सतर्क असल्याने जेसीबी मशीन्स, टिप्पर्स, मजूर, क्रेन यांची सज्जता घाटात ठेवण्यात आली आहे. त्यामुळेही महामार्ग लवकर सुरळीत करण्यास मदत झाली.

 
</text>
</doc>
