<doc>
<docno>1152995.cms.txt</docno>
<text>
 
महाराष्ट्र
सिनरच्या राकेशला काश्मिरात वीरमरण
[ Monday, June 27, 2005  12:20:10 am]


नाशिक (म. टा. प्रतिनिधी) : श्रीनगरमध्ये अतिरेक्यांनी घडवून आणलेल्या कारबाँबस्फोटात शहिद झालेल्या सहा जवानांमध्ये सिन्नर तालुक्यातील सोनारी येथील राकेश दशरथ आनेराव याचाही समावेश आहे. त्याचे पाथिर्व सोमवारी सोनारीला आणले जाणार असून त्यावर लष्करी इतमामात अंत्यसंस्कार करण्यात येणार आहेत.

राज्य परिवहन महामंडळात चालकाच्या नोकरीतून स्वेच्छानिवृत्ती घेतलेल्या दशरथ आनेराव आणि लताबाई यांचा सर्वात छोटा मुलगा असलेल्या राकेशने सोनांबे येथे दहावीपर्यंतचे शिक्षण पूर्ण केले होते. त्यानंतर तो बारावीपर्यंत सिन्नर महाविद्यालयात शिकला. राकेशचा मोठा भाऊ सुदेश हाही सैन्यदलाच्या मराठा इन्फंट्रीत आहे. सुदेशप्रमाणेच लष्करात रुजू होण्याचा निर्धार करून राकेशनेही शिक्षण सुरू असतानाच प्रयत्न सुरू केले होते. राकेश या धडपडीला 2001 साली यश आले. आटिर्लरी सेंटर येथे झालेल्या भरतीत त्याची निवड झाली. त्यानुसार राकेश राष्ट्रीय रायफल युनिटमध्ये लान्स नायक म्हणून रुजू झाला.

काही दिवस देवळाली येथे प्रशिक्षण घेतल्यानंतर राकेशची नियुक्ती 24 महिन्यांसाठी श्रीनगर येथे सी. आय. युनिटमध्ये झाली. ही मुदत पूर्ण होण्यास आता अवघे चारच महिने उरलेले होते. दरम्यान, 22 मेला सुदेशचे लग्न असल्याने राकेशही 48 दिवसांच्या दीर्घ सुटीवर घरी आला होता.

राकेश आणि सुदेश हे दोन्हीही लष्करात असले तरी त्यांना घरी एकत्र येण्याचा योग सहसा मिळत नसे. या लग्नानिमित्त ती कमी भरून निघाली होती. त्यातच आनेराव कुटुंबीयांना 9 जूनला राकेशचा 22वा वाढदिवसही साजरा केला. ही सुटी राकेशने त्याचा परिवार, नातेवाईक, मित्रांच्या या भेटीगाठी घेण्यात लग्नकार्यात हजेरी लावण्यातच घालवली होती. सुटी संपवून 17 जूनला राकेश परत गेला. त्याला पोहोचविण्यासाठी दशरथ आनेराव हे नाशिकरोडपर्यंत गेले होते.

राकेश कामावर रुजू झाल्यानंतर आठच दिवसांनी बाँबस्फोटात तो शहीद झाला. राकेशला वीरमरण आल्याची खबर त्याच दिवशी मध्यरात्री या सुमराला येऊन थडकली. सोनारी हे लष्करी जवानांचे गाव असून तेथील शंभरहून अधिक युवक लष्करात आहेत.

राकेश शहीद झाल्याची बातमी येताच सारा गाव जागा झाला. पप्पू या नावाने ओळखल्या जाणाऱ्या राकेशच्या आठवणींमध्ये त्या या मित्रपरिवार आणि गावकऱ्यांनी रात्र जागवली. आनेराव कुटंबीयांकडे लोकांनी सांत्वनासाठी रीघ लावली होती. दुसऱ्या दिवशी गावातील शाळेने दुखवट्याची सुटी दिली होती. राकेशने लष्करात अधिकारी व्हावे, अशी सुदेशची मनिषा होती. ती पुर्ण करण्यासाठी राकेशनेही तयारी सुरू केली होती.

श्रीनगर येथून विमानाने राकेशचे शव आणले जाणार आहे. मात्र, खराब हवामानामुळे त्यास विसंब होत आहे. तरीही सोमवारी राकेशचे पाथिर्व सोनारीत आणले जाईल अशी शक्यता आहे. त्याआधी देवळाली या आटीर्लरी सेंटरमध्येही पाथिर्व आणले जाणार आहे.

 
</text>
</doc>
