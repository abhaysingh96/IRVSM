<doc>
<docno>1153016.cms.txt</docno>
<text>
 
प्रगती फास्ट
मनासारखा संवाद
[ Monday, June 27, 2005  12:42:59 am]


मॅनेजमेण्ट कन्सल्टण्ट आणि कौन्सिलर म्हणून काम करताना मला कित्येक व्यक्ती भेटतात की त्यांची प्रोफेशनल आणि पर्सनल आयुष्याबद्दल काही ना काही गफलत झालेली असते. कौटुंबिक नात्यात कसं वागावं किंवा इतरांच्या अपेक्षा काय असतील, याबद्दलचं चित्रही फारसं स्पष्ट नसतं.

असाच कॉलेजमध्ये शिकणारा रोहित आहे. त्याला आईशी मनमोकळेपणाने बोलताच येत नाही. मित्रांना तो नेहमी सांगतो की आई शाळेची प्रिन्सिपल असल्यामुळे तिच्याशी कधीच बोलता येत नाही. यात रोहितची आई घरातही प्रिन्सिपल म्हणून वावरते. अशा वेळी रोहित तिला प्रिन्सिपल मानून आदर देऊ शकतो. पण त्याला आईकडून प्रेम हवंय.

दुसऱ्या असाच एक प्रसंग आहे. यात नवरा माकेर्टिंग मॅनेजर आहे तर बायको एका कंपनीची डायरेक्टर. दोघही कामात बीझी असतात. पण त्याच्या तुलनेत तिला जरा जास्त काम असतं. त्याला संवाद कसा साधावा, हेच कळत नाही. कौन्सिलर म्हणून त्याने यावर सल्ला विचारताच मला थोडंसं आश्चर्य वाटलं तर थोडीशी चीड आली. मी त्याला तात्काळ म्हटलं की 'तू घटस्फोट का घेत नाहीस?' यावर तो खूपच चिडला. मी त्याला समजावून सांगितलं की 'तुमच्यात मतभेद नसताना, एकमेकांशी बोलण्यासाठीही कौन्सिलरच्या मदतीची गरज असेल तर अशा लग्नाचा काय उपयोग?' इथेही रोहितच्या केसप्रमाणे हे नातं एका प्रोफेशनल चौकटीत अडकलं होतं. नवऱ्याला ती आयुष्याचा जोडीदार म्हणून कमी आणि कंपनीची डायरेक्टर जास्त वाटत होती. त्यामुळे नात्यातला मोकळेपणा कमी झाला.

एक तिसरा किस्सा आहे. यात नवरा बिझनेस एक्झिक्युटिव होता. कामातून त्याला क्वचितच घरासाठी वेळ मिळायचा. बायकोला काय वाटतं, हेही ऐकण्यासाठी वेळ नव्हता. हा बिझनेस एक्झिक्युटिव तिला सर्व अव्यक्त भावना, विचार, मतं कागदावर लिहून ठेवायला सांगायचा. त्याला वेळ मिळाला तर उत्तर द्यायचा तेसुद्धा लिखित स्वरुपात. अर्थातच याचा शेवट घटस्फोटात झाला.

अशी कितीतरी द्विधा मनस्थितीत अडकलेली नाती तुम्हाला आजूबाजूला दिसतील. त्यांच्यातला संवाद निव्वळ व्यावसायिक आणि व्यक्तिगत आयुष्यात योग्य अंतर न ठेवता आल्यामुळे खुंटला. तुम्ही कितीही करिअर, ऑफिस, जॉबमध्ये बिझी असलात, तरी घरातल्या व्यक्तींना ऑफिसमधला बॉस नको असतो. त्यांना हक्काचं कुटुंबातलं माणूस हवं असतं. ऑफिसमध्ये घरचं काम नेता येत नाही. पण घरात निर्माण केलेला जिव्हाळा तिथल्या नात्यांमध्ये करता आला तर जरूर पाहा.

डॉ. तुषार गुहा

 
</text>
</doc>
