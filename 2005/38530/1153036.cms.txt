<doc>
<docno>1153036.cms.txt</docno>
<text>
 
महामुंबई
दाऊदच्या वऱ्हाड्यांवर पोलिसांचा 'वॉच'
[ Monday, June 27, 2005  01:00:24 am]


संजय व्हनमाने

मुंबई : कुख्यात डॉन दाऊद इब्राहिम याच्या मुलीच्या विवाहाच्या दुबईत होणाऱ्या स्वागत समारंभाला उपस्थित राहिल्यास पोलिसांची, तर उपस्थित न राहिल्यास भाईची वक्रदृष्टी पडण्याची शक्यता असल्याने अनेकांनी 'दुबई वारी'ला 'बिझनेस टूर'चा मुलामा चढवण्याची धावपळ सुरू केली आहे.

क्रिक्रेटपटू जावेद मियांदाद याच्या मुलीशी दाऊदच्या मुलीचा विवाह नऊ जुलै रोजी कराचीत होणार असून, दुबईत 24 जुलै रोजी स्वागत समारंभ होणार असल्याचे समजते.

या विवाहाला भारतातून कोणी हजर राहण्याची शक्यता नाही. मात्र स्वागत समारंभाचे निमंत्रण मुंबईतील अनेकांना देण्यात आले आहे. या यादीत कोणाची नावे आहेत, याचा पोलिसांना अंदाज आहे. भेंडीबाजारातील टेमकर मोहल्ला, हुजुरा मोहल्ला, बोहरी मोहल्ला या ठिकाणी राहणाऱ्या दाऊदच्या नातेवाईकांच्या हालचालींवर पोलिसांचे लक्ष आहे.

या कालावधीत दुबईला जाणाऱ्यांवर विशेष लक्ष ठेवण्यात येणार आहे. दाऊदच्या नातेवाईकांना पासपोर्ट न देण्याच्या सूचना देण्यात आल्याचे समजते. दाऊदची बहीण हसीना परकार आणि तिचा पती अहमद यांनाही पासपोर्ट नाकारण्यात आला आहे.

लग्नसोहळ्यासाठी भारतामधून अतिशय मोजकेच निमंत्रित आहेत. दुबईत गेल्यानंतर तेथून कराचीला जाण्याची व्यवस्था दाऊदच करणार आहे. पासपोर्टवर पाकिस्तानचा 'स्टॅम्प' लागू नये, यासाठीही त्याने व्यवस्था केल्याचे सांगण्यात येत आहे. स्वागत समारंभाला मात्र मुंबईतून निमंत्रितांची मोठी यादी असल्याचे समजते.

मुंबईतील बॉम्बस्फोट मालिकेसह इतर अनेक गंभीर गुन्ह्यांमध्ये दाऊद हवा असल्याने पोलिस यंत्रणांचे या स्वागत समारंभावर आणि तेथे जाणाऱ्या निमंत्रितांवर लक्ष एकवटलेले आहे.

दाऊदची मजीर् सांभाळण्यासाठी या सोहळ्याला उपस्थित राहण्याची अनेकांची इच्छा आहे. मात्र त्यानंतर लागणारा पोलिसांचा ससेमिरा अनेकांना न परवडणारा आहे. त्यामुळे प्रत्येकाने यावर तोडगा काढण्यासाठी प्रयत्न सुरू केले आहेत.

' बॉलिवुड वा फॅशन क्षेत्रातील निमंत्रितांना 'नाइट शो'चा आधार असल्याने ते हा पर्याय निवडतील. तर उद्योगपतींनी 'बिझनेस टूर'चा आधार घ्यायचे ठरवले आहे.

आठवडाभर आधीच दुबईला बिझनेस टूरच्या निमित्ताने जाऊन मुक्काम करायचा आणि सोहळ्यासाठी प्रत्यक्ष उपस्थित न राहता केवळ 'नजराणे' पाठवून द्यायचे तसेच सोहळ्याच्या आधीच तेथून परतायचे असाही अनेकांचा बेत आहे, अशी माहिती एका पोलिस अधिकाऱ्याने दिली.

' व्हिडिओ कॉन्फरन्सिंग'ने शुभाशीर्वाद!

दाऊदला आंतरराष्ट्रीय गुन्हेगार जाहीर करण्यात आल्याने जगभरातील पोलिस यंत्रणा त्याच्या मागावर आहेत. त्यामुळे दुबईतील स्वागत समारंभाला दाऊद प्रत्यक्ष उपस्थित राहण्याची शक्यता धूसर आहे. व्हिडिओ कॉन्फरन्सिंग'द्वारे उपस्थित राहून दाऊदला नवदाम्पत्याला आशीर्वाद देता यावेत, अशीही व्यवस्था करण्यात येणार असल्याचे कळते.

 
</text>
</doc>
