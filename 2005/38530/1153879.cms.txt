<doc>
<docno>1153879.cms.txt</docno>
<text>
 
अग्रलेख
'एक्की' एकच!
[ Monday, June 27, 2005  11:03:42 pm]


अजित वाडेकरच्या 1971च्या भारतीय संघाचा इंग्लंडविरुद्ध सामना पाचव्या दिवशी सुरू झाला, तेव्हा भारत किंवा इलिंगवर्थचा इंग्लिश संघ यांच्यापैकी कुणीही जिंकेल, अशी परिस्थिती होती. इंग्लंडचा अॅलन नॉट हा भारतीय विजयामधला मोठा अडसर ठरणार होता. तेव्हा मुंबईत टीव्हीचा जन्म झालेला नसल्याने लाखो क्रिकेट रसिक रेडिओसमोर जिवाचा कान करून बसले होते. वेंकटराघवनच्या चेंडूला नॉटच्या बॅटची कड निसटती लागली आणि चेंडू तीन-चार फुटांपर्यंतच उडाला. असे नेहमीच होत असते. पण क्षणार्धात चित्त्याने झेप घेऊन सावज पंजात पकडावे, तसा फॉरवर्ड लेगला उभा असलेला एकनाथ सोलकर उसळला आणि त्याने नॉटचा घास घेतला.

काय घडले, हे ती घटना प्रत्यक्ष पाहणाऱ्या कॉमेंटेटर्सनाही काही काळ समजले नाही. सामना तिथेच फिरला आणि गणेशचतुथीर्च्या पूर्वसंध्येला भारताने प्रथमच इंग्लंडवर इंग्लंडमध्ये विजय मिळवला. करोडो क्रिकेट शौकिनांच्या मनात घर करून बसलेल्या अशा अनेक आठवणी हे 'एक्की' सोलकरांच्या आयुष्याचे संचित आहे. सात-आठ वर्षांच्या कारकिदीर्त इन मिन 27 कसोटी खेळणारे 'एक्की'सारखे शेकडो क्रिकेटपटू आले आणि केव्हा विस्मृतीत गेले, ते कुणाला कळलेही नाही. पण केवळ एक कसोटी शतक नावापुढे लावणारा 'एक्की' मात्र क्रिकेटप्रेमींच्या मनात कायमचे घर करून बसला, याचे कारण त्याने टिपलेले 53 झेल.

' एक्की' संघात असताना बेदी, चंदा, प्रसन्ना आणि वेंकट या चौकटीच्या फिरकीची जादू साऱ्या जगाला स्तिमित करत होती. स्वत: 'एक्की'सुद्धा फिरकी गोलंदाज होता, पण संघासाठी काय वाट्टेल ते करण्याच्या ध्यासापायी कधी त्याने मध्यमगती गोलंदाजी करण्यासाठी नवा चेंडू हातात घेतला, तर कधी आघाडीचा फलंदाज म्हणून पॅड बांधले. सोलकर इंग्लंड-विरुद्ध नवा चेंडू गोलंदाजी करायला रनअपच्या टोकाला उभा राहायचा, तेव्हा साक्षात जेफ बॉयकॉट भेदरून जायचा, कारण मध्यम उंचीच्या सडसडीत 'एक्की'ने त्याला दोन वेळा बाद केले होते.

when going is tough, toughs get going असे म्हणतात. ग्राऊंडस्मनचा मुलगा म्हणून जन्माला आलेल्या 'एक्की'साठी हवामान केव्हाच अनुकूल नव्हते. तरीही तो कायम वादळाशी झुंज देत राहिला. फिरकी गोलंदाज म्हणून कारकीर्द करण्याची ईर्षा बाळगणाऱ्या 'एक्की'ने आपला हट्ट सोडला नसता, तर त्याला बेदी-चंदा-प्रसन्नाच्या जमान्यात कसोटीत प्रवेशच मिळू शकला नसता. जेव्हा भारताला सुनील गावस्करच्या साथीला आघाडीच्या फलंदाजाची गरज होती, तेव्हा 'एक्की'ने ती पोकळी भरून काढली. पण गोलंदाजी किंवा फलंदाजीपेक्षा त्याचे स्मरण इतिहासाला राहील, ते त्याच्या थक्क करणाऱ्या क्षेत्ररक्षणामुळे. फिरकी गोलंदाज फलंदाजांना चुका करण्यास भाग पाडत असताना सुदैवाने भारताकडे वाडेकर, अबीद अली, वेंकटराघवन असे चपळ 'क्लोज-इन' क्षेत्ररक्षक होते.

या मालिकेतील सर्वात तेजस्वी तारा 'एक्की' हाच होता. ज्या काळात क्षेत्ररक्षकांसाठी हेल्मेट आणि 'नी-पॅड' बांधायची पद्धत नव्हती, त्या काळात 'एक्की' बेडरपणे फॉरवर्ड शॉर्ट लेग आणि सिली पॉईंटला उभा राहायचा. त्याच्या केवळ अस्तित्वामुळेच फलंदाज घाबरायचे, असे म्हणतात. एकदा डावखुऱ्या व ताड-माड उंचीच्या टोनी ग्रेगने आपली बॅट हवेत फिरवून तू किमान बॅटीच्या पट्ट्यात उभा राहू नकोस, असे 'एक्की'ला सुचवले. पण तो तिथेच ठाण मांडून उभा होता.

तेव्हा टोनीने अंपायरकडे दाद मागितली. अशा एक ना अनेक आठवणी. असा 'एक्की' एखादाच असतो. त्याला पर्याय शोधायचे नसतात. लहान वयात कसोटीत आलेल्या 'एक्की'ची एक्झिटही वयाच्या मानाने लवकरच झाली. पण संघात हक्काचे स्थान नसेल, तर दरवाज्यात ताटकळत उभे राहणे, त्याच्या गरीब पण स्वाभिमानी स्वभावाला मानवणारे नव्हते. त्यामुळेच तो संघाबाहेर राहिला व प्रसिद्धीच्या वलयापासून दूर राहून खाजगी जीवन जगणे त्याने पसंत केले. 60च्या दशकापासूनच क्रिकेटमध्ये श्रीमंतांबरोबरच खूप शिकलेल्यांचे आगमन होऊ लागले होते. 'एक्की'चे शिक्षण बेताचेच. त्यामुळे बोलण्या-वागण्यावर मर्यादा होत्या. परिणामी निवृत्तीनंतर जसे अनेक क्रिकेटपटू कॉमेंटेटर, कोच, अंपायर वा पत्रकार बनून आपली कमाई चालू ठेवतात, तसे करणे 'एक्की'ला जमले नाही आणि ते त्याला मानवणारेही नव्हते.

त्यातच लहान वयातच त्याला आजारपणाने ग्रासले आणि तो अधिकच अबोल बनला. कधी तरी मरीन ड्राइव्हवरच्या एखाद्या जिमखान्यात किंवा वरळी सी फेस जवळच्या त्याच्या घरासमोरच्या रस्त्यावर 'एक्की' एकटाच दिसे. क्रिकेटबद्दल आणि सचिन, राहुल यांच्या फलंदाजीबद्दल कैफ आणि युवराज सिंगच्या क्षेत्ररक्षणाबद्दल भरभरून बोले. त्याच्या मनाला कटुता शिवली नाही किंवा त्याने कधी कुणाचा द्वेषही केला नाही. तो मैदानात होता, तेव्हा तो मन लावून खेळला आणि विश्वाचे मैदान सोडून गेला, तेव्हा मनाला नकळत चटका लावून गेला.

 
</text>
</doc>
