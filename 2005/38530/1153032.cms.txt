<doc>
<docno>1153032.cms.txt</docno>
<text>
 
महामुंबई
मुंबईच्या खासदारांची बैठक
[ Monday, June 27, 2005  12:54:10 am]


मुंबई (म. टा. प्रतिनिधी) : मुंबईच्या विकासाची दिशा आणि गिरण्यांच्या जमीन विक्रीच्या निमित्ताने निर्माण झालेले प्रश्न याबाबत चर्चा करण्यासाठी 'मुंबई पीपल्स अॅक्शन कमिटी'ने शहरातील आमदार व खासदारांची बैठक बोलावली आहे.

पंतप्रधान डॉ. मनमोहन सिंग यांनी मुंबईचे शांघाय करण्याची कल्पना मांडली, राज्य सरकारनेही शहराच्या विकासासाठी काही योजना आखल्या, मात्र मुंबईचे शांघाय म्हणजे नेमके काय आणि त्यातील आपले स्थान काय, असा प्रश्ान् सर्वसामान्यांसमोर असतानाच गिरण्यांच्या 600 एकर जमिनीची विक्री व 'विकास' सुरू झाला! या विकासात शहराचा खरोखरच विचार होणार की केवळ गिरणीमालक व बिल्डर यांची धन होणार, असा प्रश्ान् असून यात जनतेच्या वतीने हस्तक्षेप करण्याच्या हेतूने विविध कामगार संघटना व स्वयंसेवी संघटनांनी एकत्र येऊन 'मुंबई पिपल्स अॅक्शन कमिटी'ची स्थापना केली आहे. या कमिटीच्या वतीने शहरातील सर्व आमदार-खासदारांना 3 जुलै रोजी सकाळी 10 वाजता प्रभादेवी येथील रचना संसद कॉलेज येथे होणाऱ्या बैठकीचे निमंत्रण देण्यात आले आहे.

मुंबईतील गिरण्यांच्या 600 एकर जमिनींबाबत राज्य सरकारने 1991 मध्ये विकास नियंत्रण नियमावलीत केलेल्या तरतुदीनुसार म्हाडा व महापालिकेला मिळून सुमारे 400 एकर जमीन मिळणार होती. मात्र, विलासराव देशमुख यांच्या सरकारने 2001मध्ये या तरतुदीत केलेल्या सुधारणांमुळे आता केवळ 60 एकर जमीन सार्वजनिक वापरासाठी उपलब्ध होण्याची शक्यता आहे. गिरण्यांत एकेकाळी अडीच लाख कामगार काम करीत होते, हे लक्षात घेऊन तरी या जमिनींच्या विकासात शहरहिताला प्राधान्य द्या, अशी कमिटीची मागणी आहे.

दुसरीकडे राज्य सरकार शहराचा विकास कोणत्या दिशेने करू इच्छिते याबाबतही स्पष्टता नाही. याबाबत सल्लामसलत, मार्गदर्शन व सूचना करण्यासाठी 'सिटिझन्स अॅक्शन कमिटी'ची स्थापना झाली असली तरी त्यात लोकप्रतिनिधींना स्थान नाही. उच्चभ्रूंचा समावेश असलेल्या या समितीतील सदस्यांना सर्वसामान्यांच्या प्रश्ानंची किती जाण असावी याविषयी शंकाच आहे. शहराचा विकास करताना अतिश्रीमंतांच्या गरजांबरोबरच सर्वसामान्यांच्या प्रश्ानंचाही विचार व्हावा. रोजगार, निवारा, शाळा, बगिचे, खेळाची मैदाने, आरोग्यविषयक सुविधा, वाहतूक या गरजाही लक्षात घेतल्या जाव्या, याबाबत राजकीय पक्षांत एकवाक्यता निर्माण करण्यासाठी लोकप्रतिनिधींची ही बैठक असल्याचे कमिटीचे निमंत्रक डॉ. शांती पटेल व दत्ता इस्वलकर यांनी म्हटले आहे.

 
</text>
</doc>
