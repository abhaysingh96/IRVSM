<doc>
<docno>1152999.cms.txt</docno>
<text>
 
महामुंबई
ठाण्यातील उद्योगधंदे वाचवण्यासाठी बैठक
[ Monday, June 27, 2005  12:24:13 am]


मुंबई टाइम्स टीम

ठाणे : हाताच्या बोटावर मोजता येतील एवढेच मोठे उद्योगधंदे शहरात शिल्लक आहेत. त्याचबरोबर लघुउद्योगांपुढेही मोठ्या प्रमाणावर अडचणी आहेत. त्या अडचणी समजून घेऊन महापालिकेच्या माध्यमातून त्या सोडवण्यासाठी प्रयत्न करण्याचं आश्वासन महापौर राजन विचारे यांनी सर्वसाधारण सभेत दिलं.

पेपर प्रोडक्ट, कॅप्रियन्स आणि कॅडबरी या कंपन्यांना उद्योगवाढीसाठी प्रोत्साहनपर जकातीत सवलती देण्याचा ठराव या सभेत संमत करण्यात आला. त्या ठरावावर बोलताना देवराम भोईर, अनिल सावे, मधुकर देशमुख, प्रताप सरनाईक आदी सदस्यांनी मोठ्या तसेच लघुउद्योगांना वाचवण्यासाठी तसंच शहरात ते कायम राहावेत, यासाठी महापालिकेने पुढाकार घेण्याची आवश्यकता व्यक्त केली. त्या चचेर्च्या उत्तरादाखल आयुक्त संजय सेठी यांनी जकातीत सवलत देण्याबाबतचं धोरण स्पष्ट केलं. काही कंपन्यांनी स्वत: पुढाकार घेऊन महापालिकेशी बोलणी केली. त्यामुळे त्यांच्या सवलतींचा विचार करण्यात आला. भविष्यात याच मुद्द्यावर चर्चा करण्यासाठी या उद्योगधंद्यांच्या संघटनेशी विचारविनिमय करण्याचा विचार त्यांनी बोलून दाखवला. तोच धागा पकडून महापौर विचारे यांनी पंधरवड्यात मोठ्या व छोट्या उद्योगांच्या प्रतिनिधींना एकत्र बोलावून त्यांच्या अडचणी समजावून घेण्याची तसंच त्यांना मालमत्ता कर, पाणी, जकात याबाबत कोणत्या सुविधा हव्या आहेत याविषयी चर्चा करण्याची घोषणा केली. 'औद्योगिक ते निवासी' अशा बदलांचा एकच प्रस्ताव या वर्षभरात झाला आहे. परंतु याआधीच्या काळात एकूण 52 प्रस्ताव मंजूर झाल्याची माहितीही महापौरांनी दिली.

गटारावर झाकणं महिन्याभरात

फूटपाथखालील गटारांवर टाकलेली झाकणं चोरीला जाणं, निकृष्ट दर्जाची असणं हे प्रकार वाढत असल्याने रहिवाशांना त्याचा त्रास सहन करावा लागत असल्याची तक्रार नगरसेवकांनी केली. बुधवारी राबोडी भागात एका वृद्धाचा पाय अशाच तुटलेल्या झाकणात अडकल्याने फ्रॅक्चर झाला. याची दखल घेण्याची मागणी नगरसेवक नजीब मुल्ला आणि सभागृह नेते राजन किणे यांनी केली. एकात्मिक नाले विकास कार्यक्रम अंतर्गत नाल्यांची कामं होणार असल्यामुळे अधिकारी नाल्यांच्या भिंती बांधणं, दुरुस्त्या करणं किंवा गटारावर झाकणं टाकणं आदी करत नसल्याची तक्रार नगरसेवकांनी केली. या तक्रारीत तथ्य नसल्याचं स्पष्ट करून आयुक्त संजय सेठी म्हणाले, एकात्मिक नाले विकास कार्यक्रम सुरू होणार असल्याने खर्चाची द्विरुक्ती होऊ नये म्हणून प्रशासन काळजी घेत आहे. मात्र अत्यावश्यक कामं करण्यास नकार देण्यात आलेला नाही. एका महिन्यात सगळीकडे फायबरची झाकणं टाकणं अशक्य आहे. मात्र महिनाभरात तुटलेली व चोरीस गेलेली झाकणं बदलण्यात येतील, असं आश्वासन आयुक्तांनी दिलं.

मोबाइल चोरी उघडकीस

मालमत्ता सेलचे सिनिअर पोलिस इन्स्पेक्टर प्रफुल्ल जोशी यांच्या पथकाने ठाण्यातील सुमारे सहा लाखांच्या इलेक्ट्रॉनिक्स वस्तूंची चोरी करणारे नरेश भंवरलाल सैन आणि विक्रमसिंग जबरसिंग चौहान यांना मुंबईतून अटक केली असून त्यांच्याकडून सुमारे 76 हजार रुपयांचे मोबाइल व इतर इलेक्ट्रॉनिक वस्तू हस्तगत केल्या आहेत.

नौपाडा पोलिसांच्या हद्दीतील नागरीक ब्युटी पॅलेस या दुकानावर पाच मे रोजी दरोडा टाकून त्यांनी या गोष्टी पळवल्या होता. एपीआय विजय भिसे आणि त्यांच्या सहकाऱ्यांनी आरोपींना मुंबईत अटक केली. त्यांच्या इतर दोन सहकाऱ्यांचा शोध घेण्यासाठी मालमत्ता सेलच्या अधिकाऱ्यांचं पथक राजस्थानमधील पाली जिल्ह्यात रवाना झाल्याची माहिती पोलिस सहआयुक्त (गुन्हे) डॉ. शशीकांत महावरकर यांनी दिली. हे सर्व आरोपी चोरी करण्यापूवीर् ठाण्यातील विविध दुकांनामध्ये काम करत होते.

 
</text>
</doc>
