<doc>
<docno>1152996.cms.txt</docno>
<text>
 
महाराष्ट्र
पोलिस कोठडीत आरोपीची 'आत्महत्या'
[ Monday, June 27, 2005  12:20:57 am]


नाशिक (म. टा. प्रतिनिधी) : शिडीर् पोलिस ठाण्यात घडलेल्या शन्नो काळे आत्महत्या प्रकरणाची चर्चा सुरू असतानाच इगतपुरी तालुक्यातील घोटी पोलिस ठाण्याच्या कोठडीत एका एकोणीस वषीर्य आरोपीने शनिवारी मध्यरात्री गळफास घेऊन आत्महत्या केली आहे. मात्र, ही आत्महत्या भासवली जात असली तरी या प्रकरणातील तथ्ये संशय निर्माण करणारी आहेत.

घोटी येथे एका दुकानात शनिवारी मध्यरात्री दीडच्या सुमारास चोरी करताना तुकाराम भिमा बोटे या युवकाला स्थानिक रहिवाशांनी पकडले. त्यानंतर त्याला त्यांनी पोलिसांच्या स्वाधीन केले. त्यावेळी पोलिस निरिक्षक केंदे यांनी घोटी ग्रामीण रुग्णालयात तुकारामची वैद्यकीय तपासणी करून त्याच्यावर घरफोडीचा गुन्हा नोंदवला. तुकारामला त्यांनी पोलिस ठाण्यातील कोठडीतच बंद केले.

त्यावेळी या कोठडीत बलात्काराच्या गुन्ह्यातील आणखी एक आरोपी ठेवण्यात आला होता. रात्री दोन वाजता तुकारामला कोठडीत ठेवून तेथे गार्ड म्हणुन हवालदार ए. आर. महाले यांच्याकडे जबाबदारी देऊन केंदे निघून गेले.

कोठडीत बंद केलेल्या तुकारामने त्याच्या शर्टने लोखंडी दरवाजाला फाशी घेतल्याचे सकाळी सहा वाजता गार्ड महाले यांच्या लक्षात आले. त्यांनी तातडीने वरिष्ठांना पाचारण केले. या घटनेची दखल घेऊन जिल्हा पोलिस अधीक्षक राजवर्धन यांनी चौकशीला प्रारंभ केला. त्याचप्रमाणे या घटनेची चौकशी राज्य गुन्हे अन्वेषण विभागाकडूनही सुरू करण्यात आल्याचे त्यांनी सांगितले.

निरिक्षक केंदे यांनाही ही चौकशी करून दोन दिवसात अहवाल सादर करण्याचे आदेश राजवर्धन यांनी दिले आहेत. त्यानंतर संबंधितांवर कारवाई करण्यात येणार असल्याचे त्यांचे म्हणणे आहे.

मुळात तुकारामने आत्महत्या केली असा पोलिसांचा दावा असला तरी तो सकृतदर्शनी फोल ठरविणाऱ्या अनेक गोष्टी पुढे आल्या आहेत. आधी या आरोपीसह तुकारामला ज्या कोठडीत ठेवले तिचा आकार आठ-दहा फुट लांब आणि चार ते पाच फूट रुंद इतकाच आहे. त्यामुळे इतक्या छोट्या जागेत तुकाराम आत्महत्या करत असताना दुसऱ्या आरोपीला कसे कळले नाही? त्याचप्रमाणे दरवाजाला गळफास घेणे कसे शक्य आहे? असे करताना दरवाजाचा आवाज का आला नाही? असे प्रश्न निर्माण झाले आहेत.

पोलिस ठाण्यात एरव्ही दहा जण असतात. मात्र, घटना घडली तेव्हा संपुर्ण पोलिस ठाण्याची जबाबदारी गार्ड महाले यांच्या एकट्यावरच सोपविण्यात आल्याचे अधिक्षकांचे म्हणणे आहे. ही बाबही संशयाला पुष्टी देणारी आहे.

 
</text>
</doc>
