<doc>
<docno>1153002.cms.txt</docno>
<text>
 
महामुंबई
कम्प्युटर आणि मराठी
[ Monday, June 27, 2005  12:26:24 am]


एकविसाव्या शतकाचा मंत्र असलेल्या कम्प्युटर आतापावतो आपल्या जीवनात आमूलाग्र क्रांती आणली आहे. इतर तंत्रज्ञानाप्रमाणेच हेही 'इंग्रजाळलेले' तंत्रज्ञान सर्वसामान्यांच्या आवाक्यातून मात्र तसं दूरच राहिलं आहे. कारण सध्याच्या तंत्रज्ञानाचा वापर करण्यासाठी इंग्रजीचं बेताचं का होईना पण ज्ञान असणं आवश्यक आहे. सहाजिकच ज्यांचा या भाषेशी, जरी ती ज्ञानभाषा असली तरी, संपर्क येत नाही, त्यांच्यापासून कम्प्युटर हे कित्येक योजेने दूर आहेत. दैनंदिन वापरात त्यांचा कम्प्युटरचा संबंध येतो तो रिझव्हेर्शन, बुकींग, बँका यांच्यापुरताच. पण तिथेही वापरकर्ते वेगळे असतात.

कम्प्युटरचा वापर वाढावा यासाठी इंग्रजीचा प्रसार व्हावा, असाही एक मतप्रवाह आहे. त्यात काही वावगं नाही. परंतु त्याही पलिकडे जाऊन इंग्रजीशिवाय कम्प्युटरचा वापर करणं शक्य आहे का यावर विचारमंथन होण्याची गरज आहे. मराठी भाषेसाठी वैश्विक फॉण्ट निमिर्ती हे जसं एक स्वप्नं आहे. तसंच या विचारमंथनाचंही स्वप्नं आता काही मंडळी पाहू लागली आहे.

ठाण्यातील विद्या प्रसारक मंडळाच्या जोशी-बेडेकर कॉलेजने या संदर्भात पुढाकार घेतला असून त्यासाठी पुढील वषीर्, 28 जानेवारी रोजी 'संगणक आणि मराठी' या विषयावरील राष्ट्रीय परिसंवादाचं आयोजन केलं आहे. या परिषदेच्या आयोजनात विद्या प्रसारक मंडळाचे डॉ. विजय बेडेकर, आयआयटीचे निवृत्त प्राध्यापक रघुनाथ कृष्णा जोशी, औद्योगिक सल्लागार प्रकाश लक्ष्मण वैद्य, मराठी लेखन कोशाचे संपादक अरुण फडके, आयटी इन्फोटेक प्रा. लि. संचालक निनाद प्रधान या मंडळींनी पुढाकार घेतला आहे. परिषद पुढील वषीर् होणार असली तरी त्यात सादर होणाऱ्या शोधनिबंधांचं काम आतापासूनच सुरू झालं आहे. या संदर्भातील पहिली कार्यशाळा आठ मे रोजी झाली. पुढील कार्यशाळा 25 सप्टेंबर रोजी होणार आहे.

कम्प्युटर हे नवीन माध्यम जीवनातील सर्वच ज्ञानशाखांमध्ये वापरलं जात आहे. गती आणि स्मरणशक्ती यात मानवापेक्षा कम्प्युटर श्रेष्ठ ठरतो. त्याला स्वत:ची भाषा नसते. त्याची भाषा असलीच तर ती आकड्यांची भाषा. त्यामुळे कम्प्युटरची भाषा इंग्रजी या गैरसमजुतीतून बाहेर पडायला हवं. पाश्चिमात्य देशात या तंत्रज्ञानाचा विकास झाल्याने तिथली संस्कृतीची जी भाषा तिच त्याची भाषा बनली. परंतु या तंत्रज्ञानाची आपण उसनवारी केली. अर्थात ती जशीच्या तशी करत असताना आपल्याकडे त्या तंत्रज्ञानाची परिभाषा निर्माण करणं गरजेचं असतं. जे काम जर्मनी आणि जपान यांच्याकडे होतं. ही प्रक्रिया किचकट आणि गुंतागुंतीची असल्यामुळे असा प्रयत्न हेतूपूर्वकच करावा लागतो. कारण शुद्ध उसनवारीवर कोणतीच संस्कृती टिकू शकत नाही.

याच आधारावर डॉ. विजय बेडेकर यांनी 'संगणक आणि मराठी' या परिषदेमागील संकल्पना स्पष्ट केली आहे. ते म्हणतात, मराठी ही एक समृद्ध भाषा आहे. ती संस्कृतोद्भव असल्याने परिभाषा निर्माण करण्याची तिची क्षमता मोठी आहे. या तंत्रज्ञानाचा वापर संस्कृतीला सुसंगत करण्यासाठी, भाषेला समृद्ध करण्यासाठी असेल तर या तंत्रज्ञानाचं मराठीकरण करणं ही आजच्या काळाची गरज आहे. हे सोपं नाही. त्यात अडचणी चिकार आहेत. त्या अडचणी कोणत्या, प्रश्न कोणते आणि त्यावरचे मार्ग कोणते, याची उकल करण्यासाठीच या परिषदेचं प्रयोजन आहे.

परिषदेमध्ये सादर करावयाच्या शोध निबंधांसाठी सहा विषय निवडण्यात आले आहेत. त्यात मराठी भाषेची वैशिष्ट्यं व इतिहास : मौखिक व लिखित, संगणक तंत्रज्ञान विकासाचा इतिहास (यंत्रभाग, बुद्धिभाग, संकल्पना, रचना, मूळ कार्यप्रणाली, उपयोजन, उत्पादन व साधनं, गणपत्र, गणपुस्तक, माहिती संपर्क तंत्रज्ञान आणि प्रमाणीकरण), संगणक व मराठी मुदण, परिभाषा निमिर्ती, विश्वसंकेत संकल्पना तसंच संबंधित इतर विषय यावर शोधनिबंध मागवण्यात आले आहेत. सशुल्क नोंदणी केल्यानंतर 31 ऑगस्टपर्यंत या विषयावरील सारांश पाठवायचा आहे. तर 31 ऑक्टोबरपर्यंत पूर्ण शोधनिबंध सादर करायचा आहे. या शोधनिबंधांसाठी मार्गदर्शन करण्यासाठी तज्ज्ञ अभ्यासकांचं मार्गदर्शन 25 सप्टेंबरच्या कार्यशाळेत उपलब्ध करून दिलं जाणार आहे.

मराठी भाषा आणि कम्प्युटर यांच्या संदर्भातील या परिषदेतून या क्षेत्रातील सर्वच समस्या, प्रश्नांवर व्यापक चर्चा होऊन प्रगतीच्या दृष्टीने काही निश्चित धोरण आखले गेले तर ती या परिषदेची मोठी फलश्रुती ठरेल. आयोजकांनी त्या दृष्टीने प्रयत्न सुरू केले आहेत. आता त्याला या क्षेत्रातील तज्ज्ञ, जाणकार, माहितगार मंडळींनी सक्रिय पाठिंबा देण्याची आवश्यकता आहे.

( परिषदे विषयीच्या माहितीसाठी तसेच नोंदणीसाठी, नारायण बारसे, ग्रंथपाल, जोशी-बेडेकर कॉलेज, ठाणे यांच्याशी 25384591 किंवा 222.1श्चद्वह्लद्धड्डठ्ठद्ग.श्ाह्मद्द या वेबसाइटला भेट द्यावी.)

रवींद मांजरेकर

 
</text>
</doc>
