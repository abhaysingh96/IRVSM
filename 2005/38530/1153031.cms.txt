<doc>
<docno>1153031.cms.txt</docno>
<text>
 
महामुंबई
पुनर्वसनानंतरही समस्या तशाच!
[ Monday, June 27, 2005  12:53:42 am]


मंुबई (म. टा. प्रतिनिधी) : मंुबई महानगर क्षेत्र विकास प्राधिकरण (एमएमआरडीए) आणि मंुबई नागरी पायाभूत सुविधा प्रकल्पाअंतर्गत (एमयूआयपी) प्रकल्पबाधितांचे मानखुर्द येथे बांधण्यात आलेल्या इमारतींमध्ये पुर्नवसन करण्यात आले असले तरी, गळक्या इमारती, पिण्यासाठी पुरेशा पाण्याचा अभाव, वाहतुकीची गैरसोय अशा विविध समस्यांनी तेथील रहिवासी त्रस्त झाले आहेत.

सध्या सबंध मंुबईत 'एमएमआरडीए' विविध विकासकामे करीत आहे. त्यासाठी जागा संपादन करताना विविध भागातील रहिवाशांचे पुनर्वसन करणे क्रमप्राप्त होते. चेंबूर, राहुल नगर, टाटा नगर, माटुंगा रोड, माहीम, कुर्ला येथील काही रहिवाशांचे प्रकल्पाअंतर्गत मानखुर्द येथे लल्लूभाई कॉम्प्लेक्सजवळ बांधण्यात आलेल्या पाच मजल्यांच्या इमारतींमध्ये मार्च 2005 मध्ये सुमारे 50 इमारतींमध्ये पुनर्वसन करण्यात आले. बहुसंख्य रहिवासी चतुर्थश्रेणी कामगार आहेत. पुनर्वसन करण्यात आले असले तरी, त्यांना अनेक समस्यांचा सामना करावा लागत आहे.

पावसाळा सुरू झाल्यापासून काही इमारतींमध्ये पाणी गळू लागले आहे. दोन इमारतींमधील अंतर कमी असल्यामुळे पुरेसा उजेड येत नाही, इमारतींच्या मागील गटारे तंुबतात. पाणी पुरवठाही थोड्याच वेळापुरता होतो. त्यामुळे जवळच्या झोपडपट्टीतून पाणी भरावे लागते. काही वेळा एका हंड्याला एक रुपया द्यावा लागतो, अशी माहिती 'रमाई आंबेडकर प्रतिष्ठान'चे ज्ञानेश्वर निळे यांनी दिली.

गोवंडी आणि मानखुर्द रेल्वे स्थानकापासून या इमारतींपर्यंत येण्यासाठी रिक्षाला 15 रुपये खर्च करावे लागतात. त्यामुळे बससेवा सुरू करण्याची रहिवाशांची मागणी आहे. पुनर्वसनाचे काम करणाऱ्या 'स्पार्क' या संस्थेने रहिवाशांची मुले पूवीर् ज्या शाळेत शिकत होती, त्या शाळेपर्यंत बससेवा सुरू केली आहे; पण त्यासाठी 150 रुपये आकारले जातात. हातावर पोट असणारे लोक पैसे कुठून देणार, असा सवाल निळे यांनी केला. इमारतीचा देखभालखर्च दोन वर्षांनी आकारावा असे जागतिक बँकेचे निदेर्श असूनही 350 रुपये आकारले जातात, असेही रहिवाशांचे म्हणणे आहे. पिण्याचे पाणी अपुरे असल्यास 'स्पार्क' कडे तक्रार केली जाते. मग कधीतरी टँकर येतो, अशीही तक्रार आहे. या समस्यांची सोडवणूक करण्यासाठी कोर्टात धाव घेण्याचा इशारा 'रमाई प्रतिष्ठान' ने दिला आहे.

या संदर्भात 'स्पार्क' च्या संचालिका शीला पटेल यांच्याशी संपर्क साधला असता, 'काही समस्या असू शकतील, पण निराकरण करण्याचा प्रयत्न कायम होत असतो', असे त्या म्हणाल्या. 'पुनर्वसन होत असताना लोकांच्या खूप अपेक्षा असतात. सध्या राहत असलेल्या ठिकाणच्या समस्या दूर होतील, पण पुनर्वसन झाल्यावर तिथे लहान-मोठी अडचण येऊ शकते, असे आम्ही लोकांना सांगतो. पण लोक लगेचच नाराजीचा सूर आळवतात. मानखुर्द येथील एका प्रकल्पात प्रारंभी अशाच अडचणी होत्या. नंतर त्या दूर झाल्या', असा दावा त्यांनी केला.

अपुऱ्या पाणी पुरवठयाच्या तक्रारीबाबत विचारले असता, 24 तास पाणी आज कुणाला मिळते, असा सवाल त्यांनी केला. पाण्याची समस्या आली, तर वेळप्रसंगी टँकर उपलब्ध करून दिले जातात, असे त्यांनी सांगितले. 'स्पार्क'च्या कामासंदर्भात आमच्यावर अनेकदा आरोप होतात. पण त्या आरोपात तथ्य नसते. आम्ही लोकांना बचत करायला सांगतो. नवीन घरात गेल्यावर येणारा खर्च भागवता यावा, म्हणून आम्ही त्यांना अशी सूचना करतो, त्यात गैर काय, असाही सवाल त्यांनी केला. 'एमएमआरडीए'चे अधिकारी पुनर्वसनचा आढावा वेळोवेळी घेतात, यावेळीही घेतील, असे त्या म्हणाल्या.

 
</text>
</doc>
