<doc>
<docno>1153867.cms.txt</docno>
<text>
 
धावते जग
विकासाचे रस्ते?
[ Monday, June 27, 2005  10:47:11 pm]


मुंबईहून बोरघाटातून पुण्याला जाणारा एक रस्ता आणि कसारा घाटातून नाशिक आणि पुढे खानदेशच्या पट्ट्यात जाणारा मुंबई आग्रा महामार्ग हे राज्यातील दोन प्रमुख रस्ते मानले जातात. पुण्याहूनच पुढे पश्चिम महाराष्ट्रात जाण्याचा मार्ग मोकळा होतो, तर नाशिकमार्गे खानदेशबरोबरच व्हाया औरंगाबाद मराठवाडा आणि विदर्भाच्या दिशेने कुच करता येते. पण या दोन्ही मार्गांवरील वाहतूक गेल्या शनिवार-रविवारी बारा-बारा तास खोळंबून राहिली आणि लाखो-करोडोंचे नुकसान झाले.

या घटनांची जबाबदारी गेल्या चार दिवसांतील तुफानी पावसावर टाकून स्वत:ची सुटका करून घेण्याचा प्रयत्न संबंधित करतीलच. पण ही करणी केवळ निसर्गाची नाही, तर त्यास या दोन्ही भागांतील राजकारण्यांपासून सामान्यांपर्यंत बहुतेक सर्वजण जबाबदार आहेत. मुळात महाराष्ट्र राज्याच्या स्थापनेपासून पुणे की नाशिक या वादात कायमच नाशिकवर अन्याय झाला. जयंतराव टिळक यांची गाडी बोरघाटात अडली आणि चके फिरली. त्यातच राज्याचे बलदंड नेतृत्व हे पुणेमागेर्च आपापल्या मतदारसंघांत जाणारे असल्यामुळे, शिवसेना-भारतीय जनता पक्ष सत्तेवर आल्यानंतर राजकीय नेतृत्व मुंबईकरांकडे आले असतानाही 'मुंबई-पुणे एक्सप्रेस वे'नेच बाजी मारली!

पुण्याच्या तुलनेने नाशिक आणि ओघानेच खानदेशचे राजकीय नेतृत्व हे कुचकामी आणि दुबळे असल्याने मुंबईहून पुण्याला दोन-अडीच तासांत जाणे शक्य झाल्यानंतरही कसारा घाटात अडकून पडणे ही नाशिककरांसाठी जन्माची कहाणी होऊन बसली. पण यंदा निसर्गाने मात्र आपण पुणे आणि नाशिक या दोन्ही गावांना समान न्याय लावू इच्छितो, हे एकाच दिवशी या दोन्ही घाटांत गोंधळ घालून दाखवून दिले. 'मुंबई-पुणे एक्सपेस वे'ची या पहिल्या पावसाने केलेली अवस्था बघता, त्या रस्त्याचे बांधकाम आणि नंतरची निगराणी कशा तऱ्हेने झाली असेल, याची पूर्ण कल्पना यावी.

पहिल्या पावसाच्या दणक्यातच हा रस्ता जागोजागी खचला असून ठिकठिकाणी मोठमोठे खड्डे पडले आहेत. पावसाचा हा जोर बघता कसारा घाटात दरड कोसळणार, हे गृहीत धरूनच कार्यवाही व्हायला हवी होती. पण साक्षात शरद पवार काही महिन्यांपूवीर् वाहतूक ठप्प झाल्यावर हा घाट पायी उतरून गेल्यानंतरही स्वस्थ बसून राहणाऱ्या संबंधितांना दरडीचे महत्त्व वाटणार नाही, हे उघडच होते. आश्चर्य एवढ्याच बाबीचे की मध्यरात्री कोसळलेली दरड अवघ्या आठ तासांत रस्त्यावरून दूर करण्याचे काम पार पडले! पण या दोन्ही घटनांपासून बोध घेऊन लगेच या महामार्गांच्या उजिर्तावस्थेचे काम सुरू होईल, असे कोणी गृहीत धरले असेल, तर त्याच्या भ्रमाचा भोपळा बहुधा पुढच्याच पावसात फुटल्याचे त्याच्या लक्षात येईल!

 
</text>
</doc>
