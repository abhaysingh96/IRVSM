<doc>
<docno>1153047.cms.txt</docno>
<text>
 
क्रीडा
क्षेत्ररक्षणातला चित्ता!
[ Monday, June 27, 2005  01:04:55 am]


श्रीराम शिधये

वेस्ट इंडिजचा दौरा. 1971चा. पहिली कसोटी. भारत 5 बाद 75. 'क्लब लेव्हलचा संघ' अशी वेस्ट इंडिजच्या समालोचकांकडून भारताची संभावना. पण दिलीप सरदेसाई आणि एकनाथ सोलकर यांच्या मनात दुसराच बेत. दोघंही पाय रोवून उभे. त्यातही सरदेसाईचे पाय अधिकच भक्कम. त्याला साथ देतोय सोलकर. बघता बघता धावा वाढत गेल्या. दोघांनी 138 धावांची भागिदारी केली. सोलकर बाद झाला, तेव्हा त्याच्या धावा झाल्या होत्या 61...

त्या दौऱ्यात नंतरही सरदेसाईना सोलकरची साथ लाभत राहिली. 1968-69मध्ये न्यूझीलंडचा संघ भारतामध्ये आला होता. त्याविरुद्ध सोलकरला कसोटीत संधी मिळाली. त्याचं श्रेय त्यावेळचे निवड समितीचे अध्यक्ष विजय मर्चंट यांना जातं. तरुणांना संधी देण्याचं त्यांचं धोरण होतं आणि गुणवत्ता हेरण्याची तेज नजर होती. त्यामुळंच त्यावेळी मोहिंदर, एकनाथ, अजित पै, अशोक गंडोत्रा, अंबर रॉय अशांना संधी मिळाली. त्या संधीचं ज्यांनी सोनं केलं, त्यात एकनाथ अग्रभागी.

ग्राऊंडसमनचा मुलगा. लहानपणापासून खेळाडंूमध्ये वावरलेला. आवड, निरीक्षण, सराव, प्रत्यक्ष संधी आणि इतरांचं मार्गदर्शन असे ठाशीव टप्पे त्याच्याही वाट्याला आले; पण एकनाथचा सारा भर हा नित्य सरावापेक्षाही अंगभूत गुणांवर. 'नॅचरल इन्स्टिन्क्ट'वर. त्यामुळंच वेस्ट इंडिज आणि त्यापाठोपाठचा इंग्लंडचा दौरा त्यानं फलंदाजीप्रमाणंच गोलंदाजीतही गाजवला, तरी नंतर त्याचं नाव सर्वतोमुखी होत गेलं, ते त्याच्या अविश्वसनीय अशा क्षेत्ररक्षणामुळे.

वेस्ट इंडिज-इंग्लंड दौऱ्यात तो बऱ्यापैकी अष्टपैलू म्हणून नाव कमवत होता. वेस्ट इंडिज-इंग्लंडमध्ये तर त्यानं दोन-दोन अर्धशतकं आणि सहा-सहा बळी (त्यापैकी इंग्लंडमध्ये तीन बळी तर एका इनिंंगमध्ये केवळ 28 धावांच्या मोबदल्यात.) अशी कामगिरी होती. जेफ बायकॉटला तर त्यानं गिऱ्हाईक बनवलं होतं. पण त्या साऱ्यापेक्षा सोलकर स्मरणात राहिला, तो तिसऱ्या कसोटीतील त्याच्या कामगिरीमुळे. इंग्लंडचा 101 धावात खुर्दा. चंदशेखरचे 38 धावांत सहा बळी. त्यात मोठा वाटा सोलकरचा. अॅलन नॉट खेळतोय. तो आहे, तोपर्यंत धाकधूक. त्यानं वेंकटचा एक चेंडू हलकेच अडवला. चेंडू बॅटला लागून हलकेच उसळला आणि तो जमिनीवर पडायच्या आतच सोलकरने चित्याच्या चपळाईनं त्यावर झेप घेतली आणि नसलेला 'झेल' झेलला. नॉटचाच काय, पण कोणाचाही विश्वास बसत नव्हता. पण सोलकरनं ती करामत करून दाखविली होती. ती कसोटी आपण जिंकली. पत्त्याच्या डावाप्रमाणं इंग्लंडचा डाव कोसळत होता, तो गणपतीचा आदला दिवस होता. गणपतीबाप्पाला घरी आणण्यासाठी जाणारी मुलं 'गणपतीबाप्पा मोरया, इलिंगवर्थचा बोऱ्या' असं ओरडत होती.

त्यापूवीर् इलिंगवर्थनं ऑस्ट्रेलियाला त्यांच्याच देशात हरवून मोठ्या दिमाखात अॅशेस जिंकल्या होत्या. धूर्त कर्णधार अशी त्याची ख्याती होती. पण त्याचा धूर्तपणा, इंग्लीश खेळाडूंचा आगाऊपणा आणि इंग्लीश समीक्षकांची उपहासात्मक भाष्यं या साऱ्यांना भारतानं पाणी पाजलं, ते सोलकरच्या अष्टपैलू खेळामुळं. त्याची साथ नसती, तर चंदशेखर, बेदी, वेंकटराघवन यांची पोतडी बळींनी भरलीच नसती.

त्या दोन दौऱ्यांपासून सोलकर हा समस्त भारतीयांचा, त्यातही मुंबईकरांच्या गळ्यातला ताईत बनला. प्रतिकूल परिस्थितीशी झुंजत आंतरराष्ट्रीय स्तरावर नाव कमावणारा. अस्सल मराठमोळा सोलकर 70-72मध्ये शैशव-तारुण्य यांच्या सीमारेषेवर असणाऱ्यांचा अनभिषिक्त सम्राट बनला. मिस्टर डिपेन्डेबल अशी पदवी मिळविणाऱ्या सोलकरनं नंतर भारतात आलेल्या टोनी लुईसच्या संघाविरुद्ध एकाच कसोटीत 75 धावा केल्या आणि टीव्ही बक्षीस मिळवला. तेव्हा टीव्ही हेही मोठंच बक्षीस असायचं! पुढच्या लॉईडच्या संघाविरुद्ध मुंबई कसोटीपर्यंत त्याची फलंदाजी किंवा गोलंदाजी बहरली नाही; पण त्याअगोदरच्या चारही कसोटींत त्याचं क्षेत्ररक्षण अफलातूनच होतं. म्हणूनच 0-2 पीछाडीवरून 2-2 अशी बरोबरी आपण साधली. मुंबईच्या कसोटीत तिसऱ्या क्रमांकावर येऊन त्यानं 102 धावा केल्या. वानखेडे स्टेडियमवरचं ते पहिलंच शतक होतं. समोर खेळणाऱ्या विश्वनाथनं सतत धीर दिला, म्हणूनच सोलकरचं शतक पूर्ण झालं. सोलकरचं हे एकमेव शतक. पण त्यातही त्याची जिद्द, चिकाटी, परिस्थितीला सामोरं जाऊन तिला नमविण्याची वृत्ती, लढाऊ बाणा हे सारंच उफाळून आलं होतं. 70च्या दशकात प्रत्येक मराठी माणसाला त्याचं कौतुक वाटायचं, ते त्याच्या याच गुणांमुळे.

हे गुण अंगी बाणवा आणि महाराष्ट्राचं नाव मोठं करा, असा त्या काळाचा एक अदृश्य संकेत होता. तो संकेत सामान्य घरात जन्मलेल्या, मोठं शिक्षण नसलेल्या एकनाथ सोलकरनं प्रत्यक्षात कसा आणायचा, हेच दाखवून दिलं. 1974 नंतर तो दोनेक वर्षं खेळला; पण त्यात फारसा राम नव्हता. पण सुरुवातीची पाच वर्षं मात्र झेल सोलकरचे आणि गोलदंाजी चंदशेखर-बेदी-प्रसन्ना-वेकटराघवन यांची असंच वारंवार वाचायला मिळायचं. फॉरवर्ड शॉर्टलेगला हेल्मेट न घालता बेडरपणं उभा राहणारा आणि नसलेले झेल टिपणारा, डोक्यावर जोरदार चेंडूचा फटका बसूनही पॅव्हेलियनमध्ये न जाता त्याच चपळाईनं पुन्हा क्षेत्ररक्षण करणारा, 'यू माइंड युवर बिझनेस, आय माइंड माइन' असं आपल्या गावरान इंग्रजीत साक्षात सोबर्सला सुनावणारा, कोणाच्याही व्यक्तिमत्त्वानं दबून न जाता आपला नैसगिर्क खेळ करणारा, चित्त्याची चपळाई वारंवार दाखवून भारताच्या विजयांत सोन्याचा वाटा असणारा एकनाथ सोलकर ज्या काळात वावरला, त्या काळातल्या तरुणांचा हीरो होता. एका पिढीचा नायक होण्याचं भाग्य थोडक्यांनाच लाभतं. सोलकरनं ते आपल्या अंगभूत गुणांनी मिळवलं होतं.

 
</text>
</doc>
