<doc>
<docno>1153876.cms.txt</docno>
<text>
 
अग्रलेख
डान्सबारवर कर्नाटकी उतारा!
[ Monday, June 27, 2005  11:02:27 pm]


महाराष्ट्रात डान्सबारवर बंदी घालण्याचा इरादा उपमुख्यमंत्री आर. आर. पाटील यांनी व्यक्त केल्यावर काही अपवाद वगळता, सामान्य नागरिकांनी मनापासून त्याचे स्वागत केले. पाटील यांची प्रतिमाही अधिक उंचावली. पण त्यामुळे राजकारणात त्यांना दुहेरी शत्रू निर्माण झाले. बारमालकांचे दलाल असलेले सत्ताधारी आघाडीतीलच काही राजकारणी त्यांच्या आथिर्क हितसंबंधांवर गदा आल्यामुळे, तर अन्य पाटील यांची प्रतिमा उंचावल्यामुळे. त्यामुळेच राज्यपाल एस. एम. कृष्णा यांच्यामार्फत डान्सबार बंदीचा वटहुकूम बारगळवण्यात आला आणि पाटील यांची मानहानी करण्याचाही डाव साधण्यात आला. पण मुळात डान्सबार मालकांची मुजोरी मोडून काढण्यासाठी वटहुकूम काढणेच आवश्यक आहे, अशी पाटील आणि सरकारची समजूत करून देण्यापासूनच या 'कटा'ची सुरुवात झाली आहे; कारण कर्नाटकचे माजी मुख्यमंत्री कृष्णा, महाराष्ट्रातील डान्सबार बंदीचा वटहुकूम परत पाठवून डान्सबार मालकांना दिलासा देत असताना, कर्नाटकात मात्र केवळ सरकारी अधिसूचना काढून डान्सबार मालकांच्या मुसक्या आवळण्यात आल्या आहेत!

कर्नाटकात डान्सबारवर 'बंदी' घातलेली नाही, मात्र 23 मे रोजी सरकारने एक अधिसूचना काढली आणि 30 दिवसांच्या आत सर्व डान्सबारना (कर्नाटकात त्यांना 'लाइव्ह बॅण्ड' म्हणतात) परवान्यांचे नूतनीकरण करून घेणे बंधनकारक केले. परवान्यासाठी कठोर अटी घालण्यात आल्या आहेत. हे डान्सबार असलेली जागा सुरक्षिततेच्या दृष्टीने परिपूर्ण असली पाहिजे, अग्निशमन यंत्रणेपासून पाकिर्ंगपर्यंतच्या सर्व सोयी त्यात असल्या पाहिजेत, आरोग्याच्या दृष्टीने स्वच्छतेच्या उपाययोजना काटेकोरपणे केल्या गेल्या पाहिजेत. यापैकी बहुसंख्य अटी पाळणे डान्सबारना अशक्य ठरले आहे. बंगलोर शहरातील 53 पैकी केवळ पाच डान्सबारनी दिलेल्या मुदतीत परवान्यासाठी अर्ज केले, यावरून डान्सबार बंदीचा हा अप्रत्यक्ष मार्ग प्रभावी ठरला आहे, हे स्पष्ट होते.

परवान्यात नमूद केलेल्या बहुतेक अटी या सुरक्षिततेच्या दृष्टीने आवश्यक असल्याचे दाखवून देणे सहज शक्य असल्याने, कोर्टात या अधिसूचनेला यशस्वीपणे आव्हान देणे सोपे नाही. याबरोबरच उत्पादनशुल्क कायद्यातील तरतुदींची काटेकोरपणे अंमलबजावणी न करणाऱ्या बारविरुद्धही बंगलोरमध्ये संबंधित यंत्रणांनी कारवाई सुरू करून अनेक बारना टाळे लावले आहे. यामागे केवळ पैसे उकळणे हा हेतू आहे का, हे कालांतरानेच स्पष्ट होईल. मात्र अस्तित्वात असलेल्या कायद्यांचा वापर केवळ लोकहित डोळ्यासमोर ठेवून केला, तरी डान्सबार, डिस्को किंवा मद्यपानाचे अन्य बार यांच्यावर मोठ्या प्रमाणावर नियंत्रण आणता येते, हे कर्नाटक सरकारने दाखवून दिले आहे.

महाराष्ट्रात राज्यपालांनी घेतलेल्या निर्णयाला घटनेतील तरतुदींचा भक्कम आधार आहे, हे नाकारण्यात अर्थ नाही. मात्र राज्यपालांच्या निर्णयाला काँग्रेसचा पाठिंबा असल्याचे त्या पक्षाच्या नेत्यांच्या प्रतिक्रियांवरून उघड होते. तेव्हा महाराष्ट्रात डान्सबार बंदीचा कायदा लांबवण्यास काँग्रेसच्या असलेल्या पाठिंब्यामागे, आर. आर. पाटील यांचे नाक कापण्याच्या प्रेरणेचा वाटा किती आणि बारमालकांशी निगडित गुन्हेगारी लॉबीचे अर्थकारण किती, असे प्रश्न लोकांच्या मनात येऊ शकतात. त्यांच्या मनातील शंकांचे निरसन करण्याचा सोपा मार्ग कर्नाटक सरकारनेच दाखवला आहे!

डान्सबारच्या रोगाचा पूर्ण नायनाट जरी नाही, तरी हा रोग आटोक्यात आणणे आणि त्याचा प्रसार रोखणे हे साध्या अधिसूचनेने साधत असेल, तर ते पाऊल तातडीने उचलण्याचा आग्रह धरून आर. आर. पाटील सरकार आणि प्रशासनातील डान्सबार मालकांच्या दलालांची कोंडी करू शकतात.

 
</text>
</doc>
