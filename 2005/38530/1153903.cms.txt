<doc>
<docno>1153903.cms.txt</docno>
<text>
 
अर्थव्यवहार
'व्हीआयपीं'मुळे एअर इंडिया संकटात
[ Monday, June 27, 2005  11:21:29 pm]


कुक्कु पॉल

मुंबई : अतिमहत्वाच्या व्यक्तींचे दौरे आणि देखभालीकडे होणारे दुर्लक्ष यामुळे एअर इंडियाच्या विमानसेवेचा पुरता बोऱ्या वाजला आहे. गेल्या तीन महिन्यांत लांब अंतराच्या पल्ल्यांसाठी उशीराने होणाऱ्या उड्डाणांना प्रवासी वैतागले असून गेल्या आठवड्यात मुंबई विमानतळावर त्यांच्या सहनशीलतेचा अंत झाला. संतप्त 800 प्रवाशांना शांत करण्यासाठी अखेरीस स्थानिक पोलिस व 'सीआयएसएफ'च्या जवानांना पाचारण करावे लागले होते.

वास्तविक जेव्हा जेव्हा अतिमहत्वांच्या व्यक्ती, मंत्र्यांसाठी एअर इंडियाची विमाने सेवेत असतात तेव्हा कंपनीला 'चार्टर रेट' प्रमाणे पैसे दिले जातात. मात्र, 'व्हीव्हीआयपीं'मुळे वेळेचे बंधन पाळले जात नाही. त्यामुळे अनेक उड्डाणे रद्द करावी लागता. यामुळे होणारे नुकसान 'चार्टर रेट'मुळेही भरून निघत नाही.

पंतप्रधान मनमोहन सिंग आठवडाभरासाठी परदेशी दौऱ्यावर निघणार आहेत. त्यांच्यासाठी बोईंग 747 व्यवस्था करण्यात आली आहे. यामुळे आठवड्यातील 28 उड्डाणे रद्द करावी लागण्याची शक्यता आहे, असे एअर इंडियाच्या अधिकाऱ्याने सांगितले. यात दुसरी समस्या आहे ती विमानांच्या देखभालीची. एअर इंडियाकडे अतिरिक्त विमान नसल्यामुळे देखभालीकडे दुर्लक्ष होत आहे.

या सर्व त्रासाला कंटाळलेल्या प्रवाशांनी नागरी उड्डाणमंत्री प्रफुल पटेल यांच्याकडे तक्रारी केल्या आहेत आणि पटेल याबाबत लवकरच एअर इंडिया प्रशासनाची चर्चा करणार आहेत.

गेल्या दोन वर्षांत एअर इंडियाच्या सेवेचा विस्तार वेगाने झाला आणि प्रवाशांत 40 टक्क्यांनी वाढ झाली. नवीन मार्ग, वाढीव प्रवाशी आणि अतिमहत्वांच्या व्यक्तींना देण्यात येणारी सेवा यामुळे विमानांची नियमीत देखभाल अपुरी पडू लागली आहे, अशी माहिती एका इंजिनीअरने दिली. सहारा आणि जेट एअरवेजकडून स्पर्धा वाढत असताना एअर इंडियाच्या सेवेच्या तक्रारी वाढल्या तर विश्वासार्हता लयास जाईल आणि व्यवसायावर नक्कीच परिणाम होईल, अशी भीती एअर इंडियाचे अधिकारी व्यक्त करतात.

' जेट एअरवेज'शी चर्चा

विमानांची देखभाल करणे शक्य व्हावे यासाठी एअर इंडियाने महिन्यासाठी जेट एअरवेजकडून 'ए340-300' विमान भाड्याने घेण्याविषयीचा प्रस्ताव पाठवला आहे. जेट व्यवस्थापनाकडूनही याला दुजोरा मिळाला आहे. मात्र, याबाबत अद्याप कोणताही निर्णय न झाल्याचे त्यांच्याकडून सांगण्यात आले.

जेट एअरवेजने त्यांच्या मुंबई-अमेरिका आणि मुंबई-लंडन उड्डाणासाठी 'साऊथ आफ्रिकन एअरवेज'कडून तीन 'ए340' विमाने भाड्याने घेतली आहे. या दोन्ही सेवा अद्यापी सुरू न झाल्यामुळे ही विमाने उपयोगात नाहीत. त्यामुळे एअर इंडियाने जेट एअरवेजकडून विमान भाड्याने घेतल्यास हा व्यवहार दोन्ही कंपन्यांसाठी फायद्याचा राहणार आहे.

 
</text>
</doc>
