<doc>
<docno>1153027.cms.txt</docno>
<text>
 
महामुंबई
मंत्र्यांनो, खेड्यांकडे चला!
[ Monday, June 27, 2005  12:49:14 am]


मुंबई (म. टा. प्रतिनिधी): विलासराव देेशमुख यांच्या नेतृत्वाखालील सरकार अधिक उत्तरदायी व जनताभिमुख बनविण्याचा संकल्प जाहीर करतानाच, काँग्रेसच्या मंत्र्यांनी आता गावाकडे जावे असे फर्मान महाराष्ट्र प्रदेश काँग्रेस अध्यक्षपदाची दुसऱ्यांदा धुरा सांभाळणाऱ्या प्रभा राव यांनी रविवारी मुंबईत स्वपक्षीय मंत्र्यांना सोडले आहे.

प्रदेेेश काँग्रेस अध्यक्षपदाची जबाबदारी श्रीमती राव यांच्यावर दुसऱ्यांदा हायकमांडने सोपविली आहे. रविवारी सकाळी त्यांनी प्रभादेवीच्या सिद्धीविनायक मंदिरात जाऊन, विघ्नर्हत्याचे मनोभावे दर्शन घेतले. त्यानंतर त्या मंत्रालय परिसरातील पक्षाच्या गांधी भवनात कार्यालयात आल्या. तेथे त्यांचे फटाक्याच्या आतषबाजीत व हारतुरे देऊन विविध काँग्रेस नेत्यांनी जोरदार स्वागत केले. शालेय शिक्षण मंत्री प्रा. वसंत पुरके, मुख्यमंत्री देशमुख यांचे कट्टर समर्थक जयप्रकाश छाजेड आणि बरखास्त प्रदेश कार्यकारिणीतील पदाधिकारी यावेळी हजर होते.

प्रदेेशाध्यक्षपदी आपली दुसऱ्यांदा नियुक्ती होण्यास काहींचा विरोध होता. त्यात काँग्रेसमधील गटबाजी कारणीभूत होती. मुख्यमंत्री देशमुख यांच्या गटाचाही आपणास विरोध होता, असे विचारता त्या म्हणाल्या: 'तसे काही गट नाहीत. काँग्रेस हा लोकशाहीवादी पक्ष आहे. या पदावर जाण्याची व ते मिळविण्याची प्रत्येकाची इच्छा असणे स्वाभाविक आहे. पण माझा गट कधीच नव्हता.'

राज्यातील जनतेशी सुसंवाद साधण्यासाठी यापुढेही काँग्रेस मंत्र्यांचे दरबार आयोजित करणार का, या प्रश्ानवर त्या म्हणाल्या: मुंबईत अशा उपक्रमाचा स्थानिक जनतेला फायदा व्हायचा. पण मंत्र्यांनी ग्रामीण भागात जाऊन, विभागीय कार्यालयात दरबार भरवावेत, असा प्रयत्न आहे. पक्ष पातळीवरील जनता दरबार कसे कार्यक्षम होतील, याचे सवेर्क्षण करून कार्यक्रम ठरवू. एक मात्र खरे की देशमुख सरकार जनतेविषयी अधिक उत्तरदायी आणि जनताभिमुख बनविण्याचा प्रयत्न राहील.

राज्यात आघाडी सरकारमधील प्रमुख घटक असलेल्या काँग्रेस आणि राष्ट्रवादी काँग्रेसमध्ये समन्वय नाही याकडे लक्ष वेधले असता त्या म्हणाल्या: दोन्ही काँग्रेसमध्ये सुसंवाद साधण्यासाठी समन्वय समिती काम करील.

 
</text>
</doc>
