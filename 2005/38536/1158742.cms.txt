<doc>
<docno>1158742.cms.txt</docno>
<text>
 
महामुंबई
तर खासगी मेडिकल कॉलेजांवर सरकारचा ताबा?
[ Sunday, July 03, 2005  02:09:31 am]


मुंबई (म. टा. प्रतिनिधी) : खासगी मेडिकल आणि डेंटल अभ्यासक्रमांसाठी शुल्कनियंत्रण समितीने वाढवून दिलेली सुधारित फी अमान्य करून विद्यार्थ्यांना प्रवेशच न देण्याचा खाजगी शिक्षणसम्राटांचा पवित्रा नियमांचे उल्लंघन करणारा आहे. त्यांनी हेका सोडला नाही तर आरोग्य विज्ञान विद्यापीठ कायद्याच्या नियम 74अन्वये ही कॉलेजेच सरकार ताब्यात घेऊ शकते किंवा त्यावर प्रशासकाची नियुक्ती करता येऊ शकते, अशी माहिती वैद्यकीय शिक्षण विभागाचे प्रधान सचिव जी. एस. गिल यांनी शनिवारी वार्ताहरांना दिली. मात्र सत्ताधारी आघाडीतील अनेक वजनदार नेत्यांची असंख्य मेडिकल कॉलेजे असताना या कठोर नियमाची अमलबजावणी होईल का, हा कळीचा प्रश्न आहे.

मेडिकलच्या विद्यार्थ्यांना प्रवेश नाकारण्याच्या खासगी संस्थाचालकांच्या निर्णयाच्या बातम्या प्रसिद्ध झाल्या असल्या तरी संस्थाचालकांच्या संघटनेचे तशा प्रकारचे कोणतेही निवेदन अथवा पत्र वैद्यकीय विभागाला आलेले नाही, असे स्पष्ट करून गिल म्हणाले की, यासंदर्भात संस्थाचालकांना पत्र पाठवून त्यांचे म्हणणे काय आहे, याची माहिती वैद्यकीय शिक्षण विभागाने मागवली आहे. आरोग्य विज्ञान विद्यापीठाच्या कलम 74नुसार कॉलेज किंवा मानत्याप्राप्त संस्था बंद करण्याची तरतूद करण्यात आली असली तरी सरकारच्या पूर्वपरवानगीखेरीज ती बंद करता येत नाही. या नियमानुसार कॉलेज किंवा संस्था बंद करण्यापूवीर् एक वर्ष आधी सरकारला त्याची माहिती देणे आवश्यक आहे. त्यामुळे या संस्थाचालकांनी अचानक प्रवेश न देण्याचा घेतलेला निर्णय या तरतुदींचे भंग करणारा असल्याचे मत त्यांनी व्यक्त केले.

सुप्रीम कोर्टाच्या आदेशानुसार सरकारने नियुक्त केलेल्या समितीने फीची फेररचना केली असून ती खासगी कॉलेजांच्या प्रत्यक्ष खर्चावर आधारित असल्याने सरकारला त्यात हस्तक्षेप करता येत नाही, असेही गिल यांनी स्पष्ट केले. मेडिकलच्या विद्यार्थ्यांच्या प्रवेशाची प्रेफरन्स फॉर्म भरण्याची प्रक्रिया 28जून पासून सुरू झाली असून तीन टप्प्यात ती पूर्ण होईल. पहिला टप्पा 28 ते 7 जुलै, दुसरा टप्पा 24 ते 30 ऑगस्ट आणि शेवटचा टप्पा 14 ते 21 सप्टेंबर या काळात होणार असून 30 सप्टेंबरनंतर प्रवेशप्रक्रिया बंद करण्यात येईल, अशी माहिती वैद्यकीय शिक्षण संचालक वासुदेव तायडे यांनी दिली.

 
</text>
</doc>
