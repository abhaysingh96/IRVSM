<doc>
<docno>1158963.cms.txt</docno>
<text>
 
महामुंबई
शाखाप्रमुख ते विरोधीपक्षनेता व्हाया मुख्यमंत्री...
[ Sunday, July 03, 2005  08:54:53 pm]


सुकृत खांडेकर

शाखाप्रमुख, नगरसेवक, बेस्ट कमिटीचे चेअरमन, आमदार, मंत्री, मुख्यमंत्री, विरोधी पक्ष नेता आणि शिवसेना नेता अशा विविध भूमिकांमधे वावरताना सार्वजनिक जीवनात कामगिरीचा ठसा उमटविणाऱ्या नारायण राणे यांच्यावर आपला राजकीय मार्ग बदलण्याची पाळी आली आहे. शिवसेनाप्रमुख बाळासाहेब ठाकरे यांनी त्यांची हकालपट्टी केल्यामुळे सेनेतील त्यांचे दोर कापले गेले आहेत.

गेले आठ महिने कमालीचे अस्वस्थ असलेल्या राणे यांनी नेतेपदाचा राजीनामा दिल्याची घोषणा करताना कार्याध्यक्ष उद्धव ठाकरे, त्यांचे सचिव मिलिंंद नावेर्कर आणि नेते सुभाष देसाई यांना टागेर्ट केले आहे. विरोधी पक्ष नेत्याला पक्षातून काढून टाकल्याची घटना महाराष्ट्रातच प्रथमच घडली आहे.

छगन भुजबळ, गणेश नाईक, भास्कर जाधव किंवा रमेश प्रभू हेसुध्दा एकेकाळी कट्टर शिवसैनिक म्हणून ओळखले जायचे. या सर्वांनी शरद पवारांच्या नेतृत्वाखालील राष्ट्रवादी काँग्रेसच्या रस्त्यावरून चालणे पसंत केले. आता राणे याच मार्गावरून जाणार की वेगळा निर्णय घेणार हे काही दिवसांतच स्पष्ट होईल. राणे यांच्या गच्छंतीने त्यांचे किती भले होईल, हे काळच सांगू शकेल. मात्र सेनेचे नुकसान झाले आहे, हे राणे यांचे शत्रूही मान्य करतील. राणे यांचा राग बाळासाहेब ठाकरेंवर नसून उद्धव व सुभाष देसाई यांच्यावर आहे. त्यामुळेच त्यांनी शिवसेनाप्रमुखांवर थेट आरोप करण्याचे कौशल्याने टाळले.

शिवसैनिकांत दादा म्हणून परिचित असलेले राणे यांची लढाऊ आणि आक्रमक नेते अशी प्रतिमा आहे. मुख्यमंत्र्याच्या खिशात न जाणारा विरोधी पक्षनेता अशी त्यांची ख्याती आहे. ते कमालीचे स्वाभिमानी आहेत. दुसऱ्याला समजावून घेतील, पण आपले मत सहजासहजी बदलणार नाहीत, असा त्यांचा स्वभाव. ओठात एक आणि पोटात एक असे त्यांना कधीच जमले नाही. अन्याय-अत्याचाराविरोधात आवाज उठवणारा आणि शिवसेनाप्रमुखांवर कमालीची श्रध्दा असणारा शिवसैनिक असेच त्यांचे कालपर्यंत वर्णन केले जात होते. पण उद्धव व त्यांच्या निकटवतीर्यांकडून आपल्याला अपमानास्पद वागणूक मिळते, अशी भावना झाल्यानेच त्यांनी अखेर पक्षनेतेपदाचा राजीनामा देण्याचा निर्णय घेतला.

मुंबईतील इन्कमटॅक्स ऑफिसमधे काम करताना 1971 ते 1984 दरम्यान ऑफिसच्या क्रिकेट टीममधून खेळत. राणे चेंबूरचे अनेक वषेर् शाखाप्रमुख होते. 1985 मध्ये ते मुंबई पालिकेवर निवडून आले. प्रतिष्ठेच्या बेस्ट कमिटीचे ते सलग तीन वषेर् अध्यक्ष होते. 1990 मध्ये त्यांनी कणकवली मतदारसंघातून विधानसभेत प्रवेश केला आणि 1995, 99 आणि 2004 मध्ये झालेल्या निवडणुकीतही त्यांनी कधी पराभव पाहिलाच नाही. सेना-भाजप युतीच्या सरकारमध्ये ते दुग्धविकास व महसूल खाती सांभाळणाऱ्या राणे यांच्यावर जानेवारी 1999 मध्ये मनोहर जोशी यांच्यानंतर मुख्यमंत्रीपदाची जबाबदारी सोपविण्यात आली.

श्रीधर नाईक खून प्रकरणात नाव गोवले गेलेल्या राणे यांची मुख्यमंत्रीपदी निवड होताच अनेकांच्या भुवया उंचावल्या गेल्या. 1999 च्या निवडणुकीत युतीला सत्ता गमवावी लागली आणि राणे विरोधी पक्षनेते बनले गेल्या वषीर् झालेल्या विधानसभा निवडणुकीत सेना-भाजपला पुन्हा सत्ता मिळेल, असा युतीला विश्वास होता. निवडणुकीत राणे यांनी राज्यात 125 सभा घेतल्या. उमेदवारांना साधन-सामग्री पुरवली. मतदानाच्या आदल्या दिवशी ते आपल्या मतदारसंघात कसेबसे पोचले. सत्ता आली तर आपण पुन्हा मुख्यमंत्री होऊ असा त्यांना विश्वास होता. पण मुंबईत वेगळीच खलबते चालल्याचे कळल्यावर ते कमालीचे संतप्त व अस्वस्थ झाले. विरोधी पक्षनेतेपदासाठी त्यांचे नाव जाहीर करण्यासाठी तीन आठवडे लागले. पक्षासाठी तन- मन-धन देऊनही पक्षाच्या निर्णयप्रक्रियेत आपल्याला स्थान नाही, हे तेव्हा त्यांना कळून चुकले.

कणकवली येथे आपल्या बंगला पेटवल्यावर सेनेचे कोणीही वरिष्ठ नेते तिकडे फिरकले नाहीत, ही गोष्ट अद्याप ते विसरलेले नाहीत. विलासराव देशमुखांच्या पहिल्या कारकिदीर्त सरकार पाडण्याच्या प्रयत्नात त्यांनी सर्वस्व पणाला लावले होते, तेव्हाही मातोश्रीवरून त्यांना साथ मिळाली नव्हती, ही खंत त्यांना बोचते आहे. आपल्याला सातत्याने व हेतु:पुरस्सर डावलले जात आहे, याची त्यांना जाणीव झाली. मातोश्रीवर सिंधुदुर्ग जिल्हाप्रमुख, आमदार, शाखाप्रमुख यांना बोलावून त्यांच्याशी चर्चा करण्यात आली. मग आपल्याला का विश्वासात घेण्यात आले नाही, या प्रश्नाने ते अस्वस्थ झाले आहेत.

आपण शिवसेना सोडणार असल्याच्या बातम्या आप्त स्वकीयच पसरवत असल्याचा त्यांनी आरोप त्यामुळेच केला. पैसे घेऊन पक्षातील पदे खिरापतीसारखी वाटली जातात, असा आरोप शिवसेनेच्या गेल्या महिन्यातील शिबिरात करून त्यांनी खळबळ उडवून दिली होती. कोणत्याही पदापेक्षा आपल्याला स्वाभिमान महत्त्वाचा आहे, 'नेत्यांना आपली गरज नसेल तर स्वत:हून दूर होणे योग्य!' असे उदगार त्यांनी नेतेपदाचा राजीनामा देण्याची घोषणा करताना काढले. शिवसेनेच्या वर्धापन दिनाला गैरहजर राहून त्यांनी आपली नाराजी प्रकट केली होतीच. पण राणे शिवसेना सोडणार नाहीत, असेच शिवसैनिकांना वाटत होते. त्यांनीही शिवसेना सोडली नाही. पण शिवसेनाप्रमुखांनीच त्यांना बाहेरचा रस्ता दाखविला.

शिवसैनिक व पदाधिकाऱ्यांसाठी आपण बंड केले अशी त्यांनी जाहीरपणे कबुली दिली आहे. त्याची शिक्षा आपल्याला मिळाली, असे त्यांनी म्हटले आहे. राणे यांच्याबद्दल सेनेत सन्नाटा आहे, अनेकांना सहानभूती आहे, पण राणे यांनी फार घाई केली, असेच सर्वसामान्य शिवसैनिकांचे मत आहे. राणे कोणापुढे कधी वाकले नाहीत, कुणापुढे कधी याचना केली नाही, त्यांना जे काही मिळाले ते सर्व झगडून मिळवावे लागले. पण पुढील काळ आणखी कसोटीचा आहे.

 
</text>
</doc>
