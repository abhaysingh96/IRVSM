<doc>
<docno>1159041.cms.txt</docno>
<text>
 
देश-विदेश
उत्तरेकडील राज्यांत संततधारेने पारा घसरला
[ Sunday, July 03, 2005  09:43:25 pm]


वृत्तसंस्था

चंडीगढ : नैऋत्य मौसमी वाऱ्यांच्या प्रभावाखाली भारताचा उत्तर भाग आला असून त्यामुळे चंडीगढ आणि त्याच्या आसपासच्या पंचकुल, मोहाली भागाला आणि अंबालाला रविवार सकाळी जोरदार पावसाचा तडाखा बसला. संततधार पावसाने तापमान कमी झाले असून या भागात गारवा निर्माण झाला आहे.

चंदीगड शहराच्या आसपासच्या परिसरात आणि सखल भागात पाणी साचले. स्थानिक हवामान खात्याने दिलेल्या माहितीनुसार हरयाणातील कुरुकक्षेत्र आणि दिल्लीतील सफदरजंगमध्ये हलक्या सरी बरसल्या. पावसामुळे हवेत गारवा निर्माण झाला आणि पारा तीन ते चार अंशापर्यंत खाली घसरला.

पंजाबमध्ये अमृतसर, लुधियाना, पतियाळा, बलाचुर शहरात, जम्मू आणि श्ाीनगरमध्ये, हिमाचल प्रदेशमध्ये सिमला, भंतर आणि सुंदरनगरमध्ये मध्यम स्वरुपाचा पाऊस झाला. या भागात पुढच्या दोन दिवसांत हलक्या स्वरुपाचा पाऊस पडण्याचा अंदाज हवामान खात्याने वर्तविला आहे.

 
</text>
</doc>
