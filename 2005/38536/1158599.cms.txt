<doc>
<docno>1158599.cms.txt</docno>
<text>
 
संवाद
मुंबईचा पैसा पाहिजे, माणसे नकोत!
[ Sunday, July 03, 2005  12:04:44 am]


' सिटी स्टेट ऑफ मुंबई' हा लेख आवडला. मुंबईतील मराठी माणसाच्या पिछेहाटीला मुर्दाड मराठी नेते व अस्मिताशून्य पत्रकारच जबाबदार आहेत. शिवसेनाप्रमुख बाळासाहेब ठाकरे व शरद पवार हे प्रमुख मराठी नेते. त्यांच्यानंतर त्यांचे पक्ष नामशेष होणार आहेत. मराठी बांधवांवरील चेंगीझखानी अन्यायाकडे डोळेझाक करून ठाकरे व पवार पाठीशी आठ-दहा खासदार असूनही इंटरनॅशनल लीडर व्हायचा हास्यास्पद प्रयत्न करतात. महान नेते प्रमोद महाजन यांच्यात तर महाराष्ट्रात निवडून येण्याचीही कुवत नाही, उलट 'विदेशी' सोनिया प्रचंड मतांनी निवडून येतात.

मराठी नेत्यांना मराठी तरुणांच्या पोटाऐवजी अंबानींच्या तिजोरीची जास्त काळजी आहे. आज टॅक्सी, रिक्षांचे परवाने फक्त उत्तरप्रदेशी लोकांना मिळत आहेत; पण मराठी नेते व पत्रकार गप्प. उत्तरप्रदेशी व बिहारी लोकांची नुकतीच बैठक झाली. तीत बँका, केंदीय खाती, रेल्वे व गोदी यात यापुढे मराठी माणसांची भरती न करता हिंदी माणसांची आयात करण्याचा निर्णय घेण्यात आला. पुचाट नेते व शेळपट पत्रकार याबाबत काय करणार आहेत? मराठी नेत्यांना मुंबईचा पैसा हवाय; पण मराठी माणूस नकोय. कृपाशंकरसिंहांच्या जहाल प्रांतवादाला तडाखा देण्याची हिंमत कणाहीन मराठी नेत्यांमध्ये आहे काय?

मुंबई केंदशासित झाल्यास मराठी माणूस उग्र आंदोलन करील, हे नारायण राण्यांचे उद्गार ऐकून हसू आले. अहो नारायणराव, आंदोलनासाठी मुंबईत मराठी माणूस शिल्लक तरी आहे का? अरुण गवळी, गुरू साटम यांनी गिरण्यांच्या जागी उभे राहिलेले मॉल्स व उपाहारगृहे यात मराठी तरुणांना नोकऱ्या मिळवून देण्याचा प्रयत्न केला. पण नेत्यांनी एकही नोकरी दिली नाही. बंद पडलेल्या कंपन्यांतील कामगारांची देणी मिळवून देण्यासाठी शिवसेनेने काडीचा प्रयत्न केला नाही. शिवसेना आमदारांच्याच कृपेने गिरणगाव, दादर, गिरगाव हे शिवसेनेचे बालेकिल्ले आज 'जैन-मारवाडी नगरे' झालीत. मराठी माणूस मेला काय, जगला काय कोणाला सोयरसुतक आहे? मुंबई महाराष्ट्रात नकोच!

प्रदीप तुकाराम राऊत, मुंबई

नुसतीच पोस्टर सिटी!

' सिटी स्टेट ऑफ मुंबई' हा लेख सत्यान्वेषी व विदारक आहे. महाराष्ट्राची मानसिक नाळ मुंबईकराशी उरली आहे का, या लेखकाने विचारलेल्या प्रश्ानतच उत्तर दडले आहे. मुंबईतल्या अमराठी लोकांचे तर सोडाच पण मराठी माणसालाही उर्वरित महाराष्ट्र केवळ पर्यटनापुरता उरला आहे. मुंबईसारखे स्वत:चा चेहरा हरवलेले शहर पोस्टर सिटी होण्याच्याच लायकीचे असते. इलाज नाही. पण पोस्टरचे अपील किती प्रचंड असते! थिएटर कसेही का असेना!!

रमेश गाडे, नागपूर

न पटणारा परिणीता

' परिणतीने पंक्चरलेला 'परिणीता' चित्रपटाच्या शेवटावर टीका करणारा मुकेश माचकर यांचा लेख वाचताना काही प्रश्ान् पडले. एकतर जुन्या चित्रपटाचा 'रिमेक' करताना त्याची जुन्या चित्रपटांशी तुलना होणार हे माहीत असूनही मूळ कादंबरीशी प्रतारणा करण्याचे दिग्दर्शकीय स्वातंत्र्य नक्की कोण बहाल करते? याच दिग्दर्शकाच्या '1942-ए लव्ह स्टोरी' चित्रपटात अविवाहित तरुण-तरुणींचे मुक्त एकत्र येणे, त्यांच्यात स्पर्शापलीकडे संबंध जाणे, हे सहज दाखविले होते. याही चित्रपटात तसेच वातावरण आहे. ते 1962 आहे हे पचविणे कसे शक्य आहे?

गरज म्हणून नोकरी करणारी विचारी नायिका पहिला पगार नायकाच्या भेटवस्तूसाठी खर्च करते, ते पटत नाही. शेजारच्या घरातील तरूण पाहुणा इतक्या सहज नायिकेच्या घरात स्वीकारला जातो. त्याच्याबरोबर घरच्या तरुण मुली क्लबमध्ये जातात ते आईवडिलांना चालते, पण नायकाला मात्र राग येतो. हा विरोधाभास म्हणायचा का?

एवढे सगळे दातात येणारे खडे असताना चित्रपटाचा शेवट हा बंगाली कथेचा न राहता हिंदी चित्रपटाचा झाला, तर त्यात नवल ते काय? हिंदी चित्रपटाच्या प्रेक्षकांचा बुद्ध्यांक हा लहान मुलाएवढा असतो, असे गृहीत धरणाऱ्या दिग्दर्शकाकडून समंजस शेवटाची अपेक्षा करण्यात हशीलच नाही. नायकाच्या पित्याला खलनायक करणे, तर कादंबरीचा विचका करणारे आहे. फक्त शेवटानेच नव्हे तर कितीतरी नकोशा गोष्टींमुळे परिणीता खटकतो. ज्यांनी कादंबरी वाचली आहे, मीनाकुमारी-अशोककुमारचा परिणीता पाहिला आहे, त्यांना तर जास्तच. पण तरीही आजच्या लाटेत परिणीता वेगळा व मन उल्हसित करणारा आहे. अर्थातच, त्याचे श्ाेय शरच्चंद यांच्या लेखणीतून शब्दबद्ध झालेल्या तरल प्रेमाच्या साहित्य रचनेलाच आहे.

माया हेमंत भाटकर, कांदिवली

एवढे सोहळे कशासाठी?

भारतकुमार राऊत यांनी 'राज आणि युवराज' या लेखात जे सत्यस्थिती दाखवणारे परखड विचार मोजक्या शब्दांत मांडले आहेत ते पटणारेच आहेत. जुन्या तसेच नवयुवक नेत्यांच्या वाढदिवसांचे एवढे प्रदर्शनीय सोहळे कशासाठी? त्यांची गरजच काय? पोस्टर्स व सोहळे साजरे करून राजकीय धुरीणता लाभत नाही. जनतेचे प्रश्ान्, राज्याच्या समस्या, देशातील सर्वच थरांतील घडामोडी यांचं चिंतन-मनन करून त्यांनी आपल्या नेतृत्त्वाची गुढी उभी करावी.

सुलभा पुरंदरे, दादर, मुंबई

 
</text>
</doc>
