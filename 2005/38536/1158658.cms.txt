<doc>
<docno>1158658.cms.txt</docno>
<text>
 
क्रीडा
टूर निघाली
[ Sunday, July 03, 2005  12:38:23 am]


सायकलिंग म्हटलं की आपल्या डोळ्यासमोर येते ती प्रथम मुंबई-पुणे सायकल शर्यत आणि दुसऱ्यांदा टूर द फ्रान्स. साऱ्या जगाचं लक्ष वेधून घेणारी ही जगप्रसिद्ध शर्यत...

एकदा तरी या शर्यतीत जेतेपद मिळवण्याचं स्वप्न जगातील अव्वल सायलकपटूंचं असतं. पण सततच्या प्रयत्नानंतरही त्यांच्या हाती ते आलेलं नाही. पण एका माणसानं ते साकार केलंय. एकदा नव्हे...दोनदा नव्हे...तर तब्बल सहावेळा. हा सायकलपटू म्हणजे लान्स आर्मस्ट्राँग... टूर द फ्रान्स आणि आर्मस्ट्राँग हे एक समीकरणं बनून गेलंय. आजारावर मात करून मैलोनमैलाच्या शर्यतीत सतत अव्वल स्थानावर राहणं हे येरागबाळ्याचं काम नाही... त्याला लागते ती जबरदस्त जिद्द आणि आत्मविश्वास...आणि ती लान्समध्ये असल्यामुळचं तो या शर्यतीचा बादशहा ठरलाय...

बर्फांनी आच्छादलेली गिरीशिखरे, लांबवर पसलेली हिरवीगार शेते, निसर्गाचे सारे रंग लेऊन सजलेल्या फुलांनी उजळलेले डोंगरमाथे, ओहळ, नद्या आणि खूप काही. जणू निसर्गाने दोन्ही हाताने केलेली उधळण. खास या शर्यतीकरिताच... पण टूर द फ्रान्स म्हणजे फक्त इतकचं नव्हे. ती यापेक्षाही खूप काही आहे. सायकलपटूंच्या मानसिक व शारिरिक ताकदीची प्रत्यय देणारी... अपघातात रक्तानं माखलेले सायकलपटू, तुटलेल्या सायकली, अपघातग्रस्त खेळाडंूच्या मदतीसाठी शर्यत सोडून धावणारे प्रतिस्पधीर्....आनंद आणि निराशा, त्राण आणि उत्साह, निसर्ग आणि मानव अशा विविधतेनं सजल्यामुळं एक वेगळा रंग नेऊन नटलेली...

जथ्थानं जाणाऱ्या सायकलपटूंमधून निसटून लक्ष्य गाठणं, ही फार मोठी तारेवरची कसरत असते. प्रत्येक देशाचा आपला एक चमू असतो. पाच-दहा जणांचा. त्यांच्या व्युहरचना ठरलेल्या असतात. आर्मस्ट्राँग सहावेळा विजेता ठरला त्याला अमेरिकन चमूतील सहकाऱ्यांचीही मोठी साथ होती, हे विसरून चालणार नाही आणि मुख्य म्हणजे त्याची या बुजुर्ग खेळाडूला जाणीव आहे आणि म्हणूनच कित्येक वेळा त्यानं आपली आघाडी विसरून घायाळ झालेल्या सहकाऱ्यालाच नव्हे तर प्रतिर्स्पध्यालाही मदतीचा हात दिलाय...

ताशी 40 मैल वेगानं जाणाऱ्या या शर्यतीत सायकलपटूंच्या शारिरिक क्षमतेची मोठी परिक्षा असते. दिवसाला 10 ते 12 लिटर कमी होणारं पाणी आणि 6 हजार जळणाऱ्या कॅलरीनं शरीर पिळून निघतं; पण समोर दिसतं असतं ते विजयाचं लक्ष्य आणि यासाठी हा सारा डाव मांडलेला असतो.

या घटकेला या सर्वांवर मात केलीय ती आर्मस्ट्राँगनं. चंदावर मानवाचं पहिलं पाऊल पडलं होतं ते नील ऑर्मस्ट्राँगच्या रूपानं. तर टूर द फ्रान्सच्या निमित्तानं लान्सनं सारं विश्वचं कवेत घेतलंय...

संजय परब

 
</text>
</doc>
