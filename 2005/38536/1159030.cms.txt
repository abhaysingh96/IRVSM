<doc>
<docno>1159030.cms.txt</docno>
<text>
 
लेख: जाता जाता
निंदकाचे घर...
[ Sunday, July 03, 2005  09:30:04 pm]


( राजे अस्वस्थ येरझारा घालत आहेत... थबकतात)

राजे (टिपेच्या सुरात) : कोण आहे रे तिकडे? (थोडं थांबून) अरे, कुठे उलथलेत सगळे? (मवाळ सुरात) कोण आहे रे तिकडे? (शेवटी अगदी मऊ स्वरात, अजीजीनं) अरे, कुणी आहे का रे तिकडे?

सेवक (मुजरा करून) : आम्ही काही निष्ठावंत, कडवट सैनिक आहोत अजून!

राजे (संतापून) : का? बाकीचे सगळे कुठे गेले? दगाबाज नारो तातूजीच्या मागे तर गेले नाहीत ना?

सेवक : क्षमा करा महाराज! पण, कालपर्यंत तुम्ही नारो तातूजींनाही कडवट, निष्ठावंत म्हणत होतात, ते दगा देणार नाहीत म्हणून छातीठोकपणे सांगत होतात...

राजे : अरे, त्या नारोचे कान फुंकलेत काही पोटावळ्या खबरनवीसांनी...

सेवक : पुन्हा क्षमा करा महाराज! पण, कान फुंकले गेलेच असतील तर ते आपलेच. आपल्या पायाखाली काय जळतंय, हे बिनपोटावळ्या खुशमस्कऱ्या खबरनवीसांनी कधी कानी घातलं का तुमच्या? नारो तातूजी काही एका रात्रीत अस्वस्थ झाले नाहीत. त्यांच्या मन:स्थितीविषयीच्या सगळ्या, आता खऱ्या ठरलेल्या खबरी त्या पोटावळ्यांनीच दिल्या होत्या. त्यांना तुम्ही निंदक म्हणून दूषणं दिलीत. आणि आता... छगनोजी बाहुबळींप्रमाणे याही सरदारानं बंडाचा झेंडा फडकावलाच.

राजे : अरे, आमचं राज्य अशा एखाददुसऱ्या सरदाराच्या जाण्यायेण्यानं हादरणारं नाही. कारण, ही सत्ता राज्यावर, सरकारवर नाही... आमची सत्ता आहे आमच्या सैनिकांच्या मनांवर.

सेवक : सरकार! अहो, तुमच्यासमोर सैनिकांनी नारो तातूजीच्या जयजयकाराच्या घोषणा दिल्या. त्या ऐकल्या नाहीत? सोयीचं तेवढंच ऐकण्याचा रोग जडला की काय तुम्हालाही कोहिनूरपंतांसारखा?

राजे : हे पाहा. तू तुझ्या पायरीनं वाग. इथे मी सम्राट आहे, मी रिमोट कंट्रोल आहे, मी माझ्या सेनेत अंतिम शब्द आहे...

सेवक : महाराज, आता तुम्ही सेनेतले अंतिम आणि एकमेव सैनिकही ठरू नयेत म्हणूनच तर आम्हा कडवट निष्ठावंतांची मनं कळवळतात. तुमच्या भल्यासाठीच आम्ही काही करू पाहतो.

राजे : अच्छा! आमच्यासाठी तुम्ही काही योजनाही ठरवलीत तर! काय आहे ती?

सेवक : आम्ही तुमची आणि बाळराजेंची पंढरीच्या वारीची व्यवस्था केली आहे.

राजे : वारीला जाऊन काय होईल?

सेवक : चुकून माकून तुकोबांचा अभंग तुमच्या कानी पडेल आणि त्यातून काही चांगला बदल घडेल, अशी आशा आहे.

राजे : इतका पॉवरफुल अभंग आहे तरी कोणता?

सेवक : 'निंदकाचे घर, असावे शेजारी...!!!'

चकोर

 
</text>
</doc>
