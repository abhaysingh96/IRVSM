<doc>
<docno>1159090.cms.txt</docno>
<text>
 
महामुंबई
सर्व उत्तीर्णांना 11वीत प्रवेश मिळणार
[ Sunday, July 03, 2005  10:52:22 pm]


म. टा. प्रतिनिधी

मुंबई : मुंबई विभागीय शिक्षण मंडळाच्या हद्दीतील चार जिल्ह्यांत मिळून सुमारे एक लाख 90 हजार विद्याथीर् उत्तीर्ण झाले असले तरी सर्व विद्यार्थ्यांना पुढील शिक्षणासाठी प्रवेश मिळेल, अशी ग्वाही शिक्षण विभागाचे प्रभारी प्रधान सचिव ज. मो फाटक यांनी मंगळवारी दिली.

मुंबई शहर व उपनगरात मिळून एक लाख, सहा हजार विद्याथीर् उत्तीर्ण झाले आहेत. ऑक्टोबर, 2004च्या परीक्षेत 5301 विद्याथीर् उत्तीर्ण झाले होते. याशिवाय आयसीएसई व सीबीएसईची परीक्षा उत्तीर्ण झालेल्या विद्यार्थ्यांचे संख्या तीन हजार असून बाहेरच्या जिल्ह्यातील साधारण पाच हजार विद्याथीर् मुंबईतील कॉलेजमध्ये प्रवेश घेत असतात. अशी एकूण विद्यार्थ्यांची संख्या एक लाख वीस हजार होत असली तरी यातील दहा हजार विद्याथीर् आयटीआय व एनसीटीव्हीटीसारख्या अभ्यासक्रमांना प्रवेश घेतात. त्यामुळे अकरावीला प्रवेश घेऊ इच्छिणाऱ्या विद्यार्थ्यांची संख्या एक लाख दहा हजार असून उपलब्ध जागांची संख्या एक लाख 30 हजार आहेत. त्यामुळे 20 हजार जागा शिल्लक राहणार असल्याचे ज. मो. फाटक म्हणाले.

ठाणे जिल्ह्यातही 77 हजार विद्याथीर् शालांत परीक्षा उत्तीर्ण झाले असले तरी त्यातील तीन हजार विद्याथीर् मुंबईतील कॉलेजमध्ये प्रवेश घेतात. तर सात हजार विद्याथीर् आयटीआयसारख्या अभ्यासक्रमांना प्रवेश घेत असतात. त्यामुळे जिल्ह्यातील प्रवेशेच्छु विद्यार्थ्यांची संख्या 66 हजार, 377 असून उपलब्ध जागा 66 हजार 740 आहेत.

मात्र जिल्ह्यात गरज पडल्यास अकरावीच्या नव्या तुकड्यांना मान्यता देण्याची तयारी शिक्षण विभागाने ठेवली असल्याचे श्री. फाटक म्हणाले.

रायगड जिल्ह्यातही 17 हजार, 405 विद्याथीर् उत्तीर्ण झाले असून तेथील अकरावीच्या जागांची संख्या 18 हजार, 480 आहे. त्यामुळे कुठल्याही जिल्ह्यात एकही विद्याथीर् पुढील शिक्षणापासून वंचित राहणार नाही, असे त्यांनी सांगितले.

 
</text>
</doc>
