<doc>
<docno>1158607.cms.txt</docno>
<text>
 
संवाद
व्याही मियाँ भाई
[ Sunday, July 03, 2005  12:12:45 am]


... जावेदला तोडीस तोड उत्तर देणारा आणि त्याच्या 'अरे'ला 'कारे' म्हणणारा क्रिकेटपटू इतरत्र सोडाच परंतु पाकिस्तानातही दिसत नाही. यामुळे जावेद अधिकच शेफारल्यासारखा दिसतो आणि त्याच्या मर्कटलीलाही वाढत चालल्या आहेत...

काँट्रोव्हसीर् म्हणजे जावेद मियांदाद. एक अतिशय जिद्दी, लढाऊ, गुणी असा हा क्रिकेटपटू खेळत असताना आणि नंतर निवृत्त झाल्यानंतरही सतत वादाच्या भोवऱ्यातच राहिला आहे. वादाशिवाय जणू तो राहू शकतच नाही. जेव्हा जावेद नुकताच कसोटी खेळू लागला आणि लवकरच पाकिस्तानी संघाचे कर्णधारपदही भूषवू लागला तेव्हा झहीर अब्बाससारख्या सौम्य आणि मवाळ स्वभावाच्या अनुभवी क्रिकेटपटूला उद्धट आणि अरेरावी बोलण्याने दुखावू लागला. एरवी न चिडणारा झहीर जावेदच्या उर्मटपणाने चिडला आणि जावेदच्या नेतृत्वाखाली खेळणार नाही, असे त्याने जाहीर करून टाकले. मग जावेदला कर्णधारपद गमवावे लागले. पण त्याच्या वागण्यात काडीचा फरक पडला नाही. कधी तो आपल्याच संघातील एखाद्या खेळाडूला दुखावायचा, तर कधी प्रतिस्पधीर् खेळाडूला आक्रमक वागण्याने नाराज करायचा, तर कधी पंचांवरच तोंडसुख घ्यायचा. क्रिकेटएवढेच प्रेम वाद-कलहावर असावे, असे वाटण्यासारखे त्याचे एकूण वागणे, बोलणे!

सिली पॉईंटला आपल्या आवडत्या फिल्डिंगच्या जागी फलंदाजाच्या बॅटच्या अगदी जवळ उभे राहून तो अखंड बडबडण्याने फलंदाजाचे लक्ष विचलित करण्याचा पवित्रा घ्यायचा. किरण मोरेला चिडवण्यासाठी चक्क बेडूकउड्या मारणाराही जावेदच! प्रतिस्पधीर् संघाच्या चाहत्यांचा सगळ्यात आवडता आणि नावडता खेळाडू जावेदच. निवृत्तीनंतरही त्याच्या वागण्यात फारसा फरक पडलेला नाही, हे त्याच्या अजब वक्तव्यांवरून दिसून यायचेच. सर्फराज नवाझ आणि जावेद मियांदाद यांनी काही प्रतिक्रिया व्यक्त केली की वाद ओढवलाच म्हणून समजा. आरोप-प्रत्यारोपांच्या फैरी मग सुरू झाल्या नाहीत तरच नवल.

मागे एकदा शिवाजी पार्कवर जावेद मियांदादची भलावण करणारी भाषणबाजी एकाने सुरू केल्यावर शिवसेनाप्रमुख बाळासाहेब ठाकरे यांनी रागाने त्या वक्त्याला प्रश्ान् केला: 'तुम्ही काय जावेद मियांदादची सुपारी घेऊन आलात की काय?' तोच जावेद मुंबईत आला आणि भारताचे माजी कर्णधार दिलीप वेंगसरकर यांच्याबरोबर बाळासाहेबांच्या भेटीसाठी गेला तेव्हा बाळासाहेब जावेदला भेटले. त्याच्याशी क्रिकेटबाबत गप्पाही मारल्या. परंतु पाकिस्तानला मुंबईत खेळू द्यावे, ही त्याची विनंती त्यांनी अव्हेरली. एरवी टग्यासारखा वागणारा जावेद तेव्हा दबकून वागला होता. त्याची ती भेटही वादळ उठवून गेली!

पाकिस्तानचे प्रशिक्षकपद भूषवितानाही जावेदने चक्रम वागण्या-बोलण्याने नाराजी ओढवून घेतली आणि क्रिकेट मंडळाने प्रशिक्षकपद काढून घेतल्यानंतर त्याने मंडळाचे पदाधिकारी आणि काही क्रिकेटपटू यांच्यावर मनसोक्त तोंडसुख घेतले. प्रशिक्षक म्हणून जावेदची कारकीर्द ना त्याला स्वत:ला सुखावून गेली, ना खेळाडूंना आणि ना क्रिकेट चाहत्यांना! जावेदचे यश आणि अपयश या दोन्ही बाबी त्याच्या या अजब वागण्यातच दडलेल्या आहेत यात शंकाच नाही.

प्रशिक्षकपद गेल्यानंतर जावेद आता जरा वादापासून दूर गेला असे वाटत असतानाच अंडरर्वल्ड डॉन दाऊद इब्राहीम आणि जावेद व्याही होणार या बातमीने तुफान खळबळ उडवून दिली. कोणी कोणावर प्रेम करावे आणि कोणी कोणाशी विवाहबद्ध व्हावे, हा ज्याचा त्याचा प्रश्ान्. त्यामुळे जावेदचा मुलगा कोणाच्या प्रेमात पडला आणि कोणाशी विवाहबद्ध होणार हा त्यांचा त्यांचा प्रश्ान्. परंतु अंडरर्वल्ड किंवा दाऊद इब्राहीम यांची भलामण जावेद मियांदाद करू लागला तर ते निदान भारतात तरी कोण आणि कसे मान्य करणार? पण आपले क्रिकेटपटूही अजब आहेत. काही नामवंत क्रिकेटपटू अशा बाबींबाबत एक तर मूग तरी गिळून बसतात किंवा थातुरतमातूर आणि मुळमुळीत, गुळमुळीत प्रतिक्रिया व्यक्त करतात! जावेदचे निमंत्रण आले तर मी अजिबात तेथे जाणार नाही, फिरकणार नाही असे स्पष्ट सांगण्याऐवजी काही कारणांमुळे मी जाऊ शकणार नाही आणि माझे नाव छापू नका, असे काही क्रिकेटपटू म्हणत असतात.

जावेदला तोडीस तोड उत्तर देणारा आणि त्याच्या 'अरे'ला 'कारे' म्हणणारा क्रिकेटपटू इतरत्र सोडाच परंतु पाकिस्तानातही दिसत नाही. यामुळे जावेद अधिकच शेफारल्यासारखा दिसतो आणि त्याच्या मर्कटलीलाही वाढत चालल्या आहेत. जावेदने काही वाद ओढवून घेतला तर त्यात काहीच विशेष वाटत नाही. उलट जावेद काही बोलला आणि त्याबाबत वाद उद्भवला नाही तरच आश्चर्य! आता दाऊदच्या नातेसंबंधांमुळे पुन्हा तो वादाच्या भोवऱ्यात सापडला आणि चचेर्चा विषय बनला आहे. असे काही झाल्याशिवाय कदाचित् जावेदला स्वस्थता लाभत नसावी आणि जावेदला ओळखणाऱ्यांनाही समाधान वाटत नसावे. अर्थात, जावेदचे आतापर्यंतचे वागणे, त्याच्या चुका दुर्लक्ष करण्यासारख्या होत्या. परंतु दाऊद इब्राहीम हा गुंड नाहीच, असे कॅरॅक्टर सटिर्फिकेट आपल्या गुणी व्याह्याला देऊन जावेद अंडरर्वल्डची भलावण जर तो करत असेल तर ते अक्षम्य आहे. गुणी क्रिकेटपटू म्हणून जावेदविषयी आदर ठेवूनही म्हणावेसे वाटते, 'जावेदभाई, आप गलत रास्ते पर जा रहे हो, यह विकेट बिल्कुल अच्छी नही।'

चन्दशेखर संत

 
</text>
</doc>
