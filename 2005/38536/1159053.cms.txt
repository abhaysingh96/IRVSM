<doc>
<docno>1159053.cms.txt</docno>
<text>
 
महामुंबई
साहेबांच्या उपस्थितीतच 'नारायण राणे झिंदाबाद!'
[ Sunday, July 03, 2005  09:50:40 pm]


म. टा. प्रतिनिधी

मुंबई : विरोधी पक्षनेते नारायण राणे समर्थकांनी थेट शिवसेनाप्रमुख बाळासाहेब ठाकरे यांच्या उपस्थितीतच राणे झिंदाबादच्या जोरदार घोषणा दिल्या अन सेनेचा धाक संपुष्ठात आल्याची ग्वाही उपस्थितांना मिळाली.तसेच राणे यांच्या विरोधात चकार शब्द काढण्याचा प्रयत्न करणारे भारतीय कामगार सेनेचे अध्यक्ष सूर्यकांत महाडिक यांनाच धक्काबुक्की करुन पळवून लावले ! तर दुसरीकडे दिवसभर राणे यांच्या बी 3 बंगल्यावर राणे जयजयकाराच्या घोषणा दुमदुमत होत्या.

सकाळपासूनच रंगशारदा व बी 3 वर शक्तीप्रदर्शन सुरु होते. राणे यांना पक्षातून काढून टाकल्याचे वृत्त जमावात पोहचताच राणे समर्थक व उध्दव ठाकरे समर्थकांत घोषणा युध्द सुरु झाले. उभय गटात कमालीचा तणाव वाढताच पोलीसांनी वेळीच हस्तक्षेप करुन उभय गटात पोलीसांची फौज तैनात केली.यामुळे प्रत्यक्ष हाणामाराच्या घटना फारशा घडल्या नाहीत.दुपारी साडे बाराच्या सुमारास शिवसेनाप्रमुख बाळासाहेब ठाकरे व कार्याध्यक्ष उध्दव ठाकरे हे रंगशारदात पोहोचले त्यावेळी फटाक्यांच्या आतषबाजीत व 'देश का नेता कैसा हो' बाळासाहेब ठाकरे जैसा हो' अशा घोषणा देऊन त्यांचे शिवसैनिकांनी स्वागत केले. मोटारीतून शिवसैनिकांच्या गदीर्तून कसेबसे बाहेर आलेले शिवसेनाप्रमुख रंगशारदात शिरत असतानाच राणे झिंदाबादच्या घोषणा दुमदुमल्या अन सेनाप्रमुखांनी मागे चमकून बघितले. क्षणभर थक्क झालेल्या ठाकरे थबकले आणि शेजाऱ्याच्या शिवसैनिकांशी काही तरी बोलतांना दिसत होते.मात्र घोषणांच्या गदारोळात ते ऐकता आले नाही.

आमदारांची बैठक असली तरी प्रत्यक्षात उपनेते व शाखाप्रमुखानाही प्रवेश देण्यात आला. रंगशारदा अक्षरश: खच्चून भरले होते.शिवसेनाप्रमुख भाषण देत असतानाच खाली जमलेले राणे समर्थकांनी 'कोकणचा राजा नारायण राणे' अशा घोषणा देऊन परिसर दणाणून सोडला.यामुळे तणाव अधिकच वाढला. पण पोलीसांच्या सावधानतेने अनुचित घटना घडली नाही.

राणे झिंदाबाद बरोबरच मिलिंद नावेर्कर व सुभाष देसाई यांच्या धिक्काराच्या घोषणाही दुमदुमल्या. प्रारंभी सुमारे दीड दोन हजार शिवसैनिक तसेच महिला कार्यर्कत्या उध्दव ठाकरे यांच्या समर्थनाच्या तसेच आगेबढोच्या घोषणा देत होत्या. जवळपास दोन तास हे घोषणा युद्ध सुरु होते.

रंगशारदातून शिवसेनाप्रमुख बाहेर पडीत असताना जयजयकारच्या प्रचंड घोषणा सुरु होत्या.शिवसेनाप्रमुखांनी जरी राणे यांच्या हकालपट्टीची घोषणा केली असली त्यांच्या भाषणात नेहमीचा जोश नव्हता असे उपस्थित शिवसैनिकांचे म्हणणे होते.

भाषणानंतर शिवसेनाप्रमुख पत्रकार परिषदेच्या सभागृहात आले त्यावेळी काही क्षण आधी राज ठाकरे व्यासपीठावर येऊन उभे होते. पण त्यांच्या उपस्थितीची फारशी दखल घेतली गेली नाही.नेहमीच पत्रकारांना आरोपीच्या पिंजऱ्यात उभे करणारे ठाकरे मात्र आज प्रसारमाध्यमांशी संवाद साधण्याचा प्रयत्न करीत होते. या पत्रकार परिषेदला उपस्थित असलेले शिवसेना नेते कमालीच्या दबावाखाली दिसत होते.

राणे यांच्या हकालपट्ीची घोषणा झाल्यावर टाळ्या पडल्या पण त्यात म्हणावा तेवढा जोर नव्हता.

 
</text>
</doc>
