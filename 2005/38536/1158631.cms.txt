<doc>
<docno>1158631.cms.txt</docno>
<text>
 
महामुंबई
धुराडी बंद पडली पण...
[ Sunday, July 03, 2005  12:28:07 am]


सुकृत खांडेकर

एकेकाळी मुंबईचे वैभव समजल्या जाणाऱ्या कापडगिरण्या एकापाठोपाठ एक बंद पडू लागल्या, मुंबईतील मराठी माणसाची शक्तिस्थाने असलेली गिरण्यांची धुराडी बंद पडू लागली, गिरण्यांच्या जमिनीवर टोलेजंग इमारती आणि मॉल्स उभे राहू लागले, हे सारे अपरिहार्य परिस्थितीत घडत असले तरी रस्त्यावर आलेल्या गिरणी कामगारांना वाऱ्यावर सोडून चालणार नाही व त्याची जबाबदारी गिरणी मालक, सरकार आणि कामगार संघटनांनी घेतली पाहीजे, असे मत शिवसेनेचे खासदार मोहन रावले व काँग्रेसचे आमदार भाई जगताप यांनी महाराष्ट्र टाइम्सशी बोलताना व्यक्त केले आहे.

रावले हे तर गिरणी कामगाराचे पुत्र. जगताप हे तर कामगार नेते आणि त्यांचे कार्यक्षेत्रही कामगार वर्ग. दक्षिण मध्य मुंबई लोकसभा मतदारसंघातून रावले यांनी सलग पाच वेळा खासदार होण्याचा विक्रम करून दाखवला. त्यांच्या मतदारसंघात एनटीसीच्या 17 गिरण्या आहेत. रावले यांचे वडिल विष्णू गोपाल रावले हे टाटा मिलमधे नोकरीला होते. त्यांनी कोकणातल्या आणि घाटावरच्या अनेक गावातल्या तरूणांना मिलमधे नोकरी मिळवून दिली. टाटा मिलमधील दुसरी शिप्ट तर रावले मास्तरांची शिफ्ट म्हणूनच ओळखली जात असे. पुढे ही मिल एनटीसीने ताब्यात घेतली. खा. रावले हे सध्या अमेरिकेत अटलांटा येथे असून जागतिक मराठी परिषदेच्या अधिवेशनाला ते उपस्थित आहेत. तेथून मटाशी बोलताना ते म्हणाले, सध्याच्या वातावरणात मुंबईतील कापड गिरण्या आहे त्या स्थितीत चालू शकत नाहीत. मुंबईत मजुरी महाग आहे आणि साधनसामुग्रीच्या किंमतीही भडकल्या आहेत. अधुनिकीकरण केल्याशिवाय गिरण्यांना पर्याय नाही, राष्ट्रीय व आंतरराष्ट्रीय बाजारपेठेतील स्पधेर्त तग धरू शकतील की नाही, याची कोणीही हमी देऊ शकत नाही.

मिलची जागा विकल्यानंतर मिळणारे पैसे मुंबईत खर्च झाले पाहिजेत, त्या पैशातून गिरणी कामगारांची देणी प्रथम भागविली पाहिजेत आणि निर्माण होणाऱ्या नव्या प्रकल्पात गिरणी कामगारांच्या मुलांना नोकरीत प्राधान्य दिले पाहिजे, अशी त्यांची मागणी आहे.

आमदार भाई जगताप हे सध्या कोकणच्या दौऱ्यावर आहेत. लांजा येथून बोलताना ते म्हणाले, गिरणगावची प्रगती किंवा विकास होण्यास आमचा मुळीच विरोध नाही, पण कामगार किंवा कष्टकरी यांचा बळी देऊन उत्तुंग इमले उभे राहणार असतील तर त्याविरोधात आपण सत्ताधारी पक्षात असलो तरी आपण शांत बसू शकत नाही. गिरणगावात उभे राहणारे मॉल्स किंवा टॉवर्सच्या पायाखाली गिरणी कामगारांच्या कुटुंबियांचे हुंदके ऐकायला मिळणार असतील तर गिरणगावाची प्रगती झाली असे म्हणता येणार नाही. अपोलो मिलची जागा 731 कोटी रू. ला विकली गेली, कामगारांचे हक्काचे पैसे न देता तेथे टॉवर्स उभे राहणार असतील तरी त्याला प्रगती कसे म्हणता येईल? गिरणी कामगार हा प्रमुख्याने मराठी आहे. मुंबईत तो राहिला पाहिजे. ताठ मानेने जगला पाहिजे. सरकार किंवा मालक मिलच्या जागा कोट्यवधी रुपयांना विकल्या जात असताना त्याच्या बाबत उदासिन राहणार असतील तर कामगार नेता म्हणून मला बघ्याची भूमिका घेता येणार नाही. बंद पडलेल्या गिरणी कामगारांच्या मुलांना रोजगार देणे व त्यांच्या कुटुंबियांचे त्याच जागेवर पुर्नवसन करणे या दोन्ही गोष्टींना सरकारने प्राधान्य दिले पाहिजे. विधिमंडळाच्या पावसाळी अधिवेशनात गिरणगावच्या बदलत्या स्वरूपावर आपण आवाज उठविणार आहोत, असे जगताप यांनी स्पष्ट केले.

 
</text>
</doc>
