<doc>
<docno>1158628.cms.txt</docno>
<text>
 
महामुंबई
गाव असा..माणसं अशी
[ Sunday, July 03, 2005  12:24:09 am]


संजय व्हनमाने

गिरणगाव म्हटलं की डोळ्यासमोर चटकन लालबाग, परळ, चिंचपोकळी, डिलाईल रोड हा परिसर येतो. गिरण्यांमध्ये काम करणाऱ्या कामगारांची कुटुंबं या परिसरात मोठ्या प्रमाणावर. गिरण्यांमध्ये बऱ्यापैकी पगार मिळत असल्यानं 60 च्या दशकात गावावरून मोठ्या प्रमाणावर बेरोजगार तरुण मंडळी मुंबईकडे यायची. विशेषत: सांगली, सातारा, कोल्हापूर आणि कोकणातल्या रत्नागिरी सिंधुदुर्ग या भागातली. ओळखीपाळखीचं कोणी नसल्यानं एक खोली घेऊन त्यातच दाटीवाटीनं मंडळी राहू लागली. या खोल्यांना 'बैठकीच्या खोल्या' असं नाव पडलं. ज्याला कारभारणीला मुंबईला आणता यायचं त्याच्याकडे खानावळ चालायची नि गावकरी घरगुती जेवणाबद्दल अन्नपूणेर्ला धन्यवाद द्यायचे. कालांतराने मग बटकणंगले मंडळ, नेसरी मंडळ अशाप्रकारची खोल्यांना गावांची नावे देऊन गावाकडच्याच तरुणांना राहण्यासाठी प्राधान्य देण्यात येऊ लागलं. खोलीतला एखादा गावी जाऊन आला की, गावाकडचा निरोप आणि फडक्यातनं गुळ-शेंगा, कारळ्याची-जवसाची चटणी, लोणचं, कुळथाचं पीठ नाहीतर उडदाचं डांगर घेऊन यायचाच.

गिरणगावात रात्री बारा वाजता पाळी संपल्यानंतर अचानक रस्त्यावर माणसांचा पूर आल्याचं दिसायचं. या परिसरात पहाटे चारपासूनच चहाच्या गाड्यांवरचा स्टोव्ह पेटायचा. फुल बाह्याची अंगी, लेंगा वा हाफ पँट आणि डोक्यावर गांधी टोपी असा वेष केलेली कामगार मंडळी सकाळचा चहा-नाश्ता उरकून मग पहिल्या पाळीवर हजर व्हायची. रात्री भजनी मंडळं जोशात यायची. गावाकडचे सर्व सण, जत्रा इथं धामधुमीत साजरे होऊ लागले. दसऱ्याला इथं लेझीमच्या तालात सोनं लुटण्याचा कार्यक्रम होऊ लागला आणि होळीला ढोलाच्या तालावर रोंबासोंबा नाचू लागले. दहिहंडीतले गोविंदा रंगीत बनियानी घालून घुमू लागले. इथल्या सार्वजनिक गणेशोत्सवाची कितीर् जगभरात पोचली. गिरणीत जाबर म्हणून काम करणाऱ्याला विशेष मान मिळायचा. दिवाळीत बोनस मिळाल्यानंतर गिरण्यांच्या बाहेर फटाक्यांची आतषबाजी व्हायची.

संप सुरू झाल्यावर दहा बाय दहाच्या खोलीत संसाराचा डोलारा सांभाळणारी गृहिणी पार पिचून गेली. मग अनेक ठिकाणी खानावळी झाल्या. सातवी आठवीतल्या मुली लंगडी खेळण्याऐवजी तव्यावर चपात्या उलथूू लागल्या, तर मुले रेशनिंगला लाईन लावून गव्हा-तांदळाच्या गोणी आणताना वाकून जाऊ लागली. कामागारांची कुटुंबं या हलाखीतही तग धरून होती. मुलांना शिकवण्यासाठी अनेकांनी कर्जही काढले. मुली शिलाईमशिन घेऊन अंगडी-टोपडी शिवू लागल्या. मुलांनी कबड्डीचे संघ तयार करून जिल्हास्तरावर बाजी मारण्यास सुरुवात केली.

1985 नंतर मात्र गिरण्यांना शेवटची घरघर लागली. अनेकांनी कुटुंबं गावाला धाडली आणि खोल्या भाड्यानं दिल्या. थकित देणी मिळविण्यासाठी कामगार नावाला इथे राहिले. बेरोजगार तरुणांचा मोठा वर्ग कामाविना अक्षरश: सडू लागला. व्यवसायाची हातोटी नसल्याने हजार दोन हजार रुपड्यांचे दारिद्य वाट्याला आले. गिरणगावात टोळ्यांचं साम्राज्य पसरलं आणि बेकार पोरांची भाई बनण्याकडं वाटचाल सुरू झाली.

90 च्या दशकाच्या मध्यानंतर बांधकाम क्षेत्रात तेजी आली. गिरण्यांच्या जमिनी विकल्या जाऊन तेथे टोलेजंग इमारती उभ्या राहू लागल्या. गिरगाव झपाट्याने बदलल्यानंतर हा बदल गिरणगावातही पोहचला. जागेला सोन्याचा भाव आल्यानं चाळी पाडून तिथं टॉवर बांधण्यात आले. आजच्या घडीला गिरणगावात दर तीन ते पाच किलोमीटरच्या अंतरावर बांधकाम सुरू आहे.

टोलेजंग आयटीसी हॉटेलमुळे त्या परिसराला अप्पर वरळी म्हटलं जाऊ लागलंय. टॉवरमुळे चार लाखाच्या खोलीची किंमत थेट 11 लाखांवर गेली. कधी नव्हे तो पैसा चालून आल्यानं अनेकांनी खोल्या विकायला सुरुवात केली. आज गिरणगावात फुटामागे साडेतीन ते चार हजार रुपये भाव झालाय. चार रुपयांची भाजी विकणाऱ्या आजीबाईकडं थेट टॉवरमधनं आणि तेही घासाघीस न करणारं गिऱ्हाईक येत असल्यानं तिनंही भाव वाढवलाय.

या बदलानं गिरणगावाचा कोपरान् कोपरा व्यापलाय. मात्र बदलणाऱ्या परिस्थितीत संस्कृती आणि स्वत:चे अस्तित्व यासाठी इथल्या लोकांचा संघर्ष सुरूच आहे.

 
</text>
</doc>
