<doc>
<docno>1158598.cms.txt</docno>
<text>
 
संवाद
मिशी माहात्म्य
[ Sunday, July 03, 2005  12:03:42 am]


' रायझिंग'चा आमिर, 'काल'चा अजय देवगण आणि आता 'पहेली'तला शाहरूख सगळे पहिल्या फळीतले हिरो सध्या मिशांच्या मागे का बरं लागलेत? बिनमिशांचे बच्चनजीही आता चटकन आठवत नाहीत इतकी त्यांच्या दाढीमिशांची डोळ्यांना सवय होऊन बसलीय. तर, 'मिशां'बद्दलचा हा एक मिनी ओपिनियन पोल :

एकेकाची स्वप्नं असतात. असोत बा. आता नानाकाकांना आमिर खानशी स्पर्धा करण्याची काय गरज? आयुष्यात तलवारकट मिशा राखता आल्या नाहीत हेच दु:ख. हिटलरचं हुकुमशाही व्यक्तिमत्व किंवा चालीर् चॅप्लिनची विनोदबुद्धी आणि यष्टीही नानांना लाभली नाही. गुंड्याभाऊ आणि चिमणराव या दोघांचाही त्यांना भारी राग. वैशिट्यपूर्ण मिशीचा प्रसिद्धीशी येनकेन प्रकारेण संबंध असल्याची त्यांची ठाम समजूत असल्यानं 'द रायझिंग'साठी आमिरनं मिशा वाढवायला घेतल्यावर नानांनी चंगच बांधला. त्यांना नवा हुरुप आला. दोन उभ्या समांतर पातळ रेषांसारखी जाणारी त्यांची मिशी जरा जाड असती, तर तिला 'ढेकूण मिशी' तरी म्हणता आलं असत. तेही नाही. त्यांना 'हिटलर' म्हणून चिडवणाऱ्यांनीही त्यांची कधी कीव केली नाही. पट्टेरी लेंगा घालून शतपावल्या घालणारे नाना घरात दबक्या पावलांनी फिरतात. मांजरासारखे! इतक्या धाकात राहणाऱ्या नानांनी अक्कडबाज मिशा वाढवण्यासाठी केलेले खटाटोप पाहून आमचं मांजरही मिशीतल्या मिशीत खुसूखुसू हसायचं.

आमिरनं बायकोशी काडीमोड घेतला. नानांना हॉटेलचं जेवण पचत नसल्यानं त्यांना ही कॉपी जमणारी नव्हती. तो किरण रावला घेऊन फिरू लागला. अशी कॉपी परवडणारी नव्हती. राहता राह्यली मिशी. गरज संपल्यावर आमिर सफाचट करून आला तरी नानांचं मिसरूड जोम धरीना म्हंटल्यावर त्यांनी या कॉपीचा हट्ट सोडून दिला.

नानांच्या मिशीचं एक आपल्याला कौतुक. बाकी आमिर खान शिंकला तरी त्याची गावगन्ना चर्चा होते. मिशी हा इतका सेन्सिटिव्ह इश्यू बनलाय की, 'मूछें हो तो...' या विषयावर आमिरची मिशी, शाहरूखची मिशी, देवगणची मिशी की जॅकीची मिशी याचा समस्त स्त्री वर्गात पोल घेण्यात आला. पण तोल मोल के बोल करण्याची वेळ आल्यावर झोल करण्यात बायकांचा हात कोण पकडणार... (बायकाच!!!)

कुणी अरविंद स्वामीची आठवण काढली. 'रोजा'तली त्याची गच्च मिशी 'माझ्या मनातला इनोसंट, सद्गुणी आणि मॅच्युअर्ड नवरा' या फॅण्टसीला फ्रेम देऊन गेली. मर्दानी सौंदर्याचं लक्षण म्हणजे मिशी, असं सांगतच ओसामा बिन लादेन कसा देखणा आहे, वगैरे चर्चा सुरू झाली. 'वादळवाट' किंवा 'ऊन-पाऊस' बघणाऱ्या बायका सद्दाम आणि तुळतुळीत बुशला गुंगवणाऱ्या ओसामाच्या प्रेमात असल्याच्याही प्रतिक्रिया मिळाल्या. रांगड्या मावळ्यांच्या पिळदार मिशांवरुन घसरून विषय शेवटी एम. एफ. हुसेनच्या दाढीत अडकला. तात्पर्य, कर्तृत्त्ववान, इंटलेक्च्युअल निपजलेले पुरुष दाढी-मिशा असणारे असतात. 'दाढी करायला वेळ मिळत नाही', हे कारण देणारा अस्ताव्यस्त पुरुष हा कलाकार असतो.

मुलींना 'ओल्ड स्पाइस'चा मंद वास आवडतो. मुलांनाही माहित्ये. मिशा वाढवणारा पुरुष प्राचीन काळात जगतो, असं एकीचं मत. मुलांना त्यांच्या मिशीबद्दल काय वाटतं हे या चचेर्त जास्त महत्त्वाचं नाहीये. 'एक हसीना थी' मध्ये थोडीशी दाढी राखलेला सैफ अली एकदम क्राफ्टी आणि तेवढाच चिकणा दिसला होता. उत्तम व्यक्तिमत्व असलेला पुरुष मिशीमध्ये रुबाबदार दिसतो, याबद्दल कुणाचंच दुमत नाही. शेवटी मुली म्हणाल्या : डिपेन्ड्स!

मोहनलाल मुक्री मात्र या सर्व चर्चेला अपवाद होता. अभिनेता म्हणून खूप मोठी असलेली ही वल्ली थोरल्या मिशा चिकटवूनही राकट वाटली नाही. त्याचा नथ्थूलाल अमिताभनं 'शराबी'मध्ये अजरामर केला. मुंबईतल्या मुछ्छड पानवाल्याला पाहूनही लंबूचा डायलॉग आठवतो. 'मूछें हो तो नथ्थूलाल जैसी हो वरना ना हो'...

जयशंकर तिवारी अलाहाबादवरून भावाबंदांसह मुंबईत आला. चौघांनी मिळून पानाचं दुकान सुरू केलं. वडील शामचरण तिवारी यांची मिशी कानापर्यंत लांब होती. लांबसडक! अशी गच्चलांब मिशी वाढवणं नंतर कुटुंबाची परंपराच झाली. तिवारीच्या दुकानाचं नावही 'मुछ्छड पानवाला' पडलं. मुछ्छडला मुंबईचं स्वप्न जरा लवकर पडलं असतं तर 'प्रभात'नं 'बाजी प्रभू देशपांडे' किंवा 'नेताजी पालकर'साठी त्याची स्क्रीन टेस्ट जरूर घेतली असती. मुछ्छड नानांचा दोस्त आहे. त्यांना पैजा लावण्याचा भारी षौक. हरल्यावर मिशी उतरवून देण्याची वेळ नानांवर येणार नसल्यानं ते रोज पैजा हरतात. मुछ्छडकडून 'सादा पान'ची पुडी घेऊन घरी येतात.

रेणुका खोत

 
</text>
</doc>
