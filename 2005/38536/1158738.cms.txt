<doc>
<docno>1158738.cms.txt</docno>
<text>
 
महामुंबई
नारायण राणे यांनी पक्षनेतेपद सोडले
[ Sunday, July 03, 2005  02:07:44 am]


मुंबई (म. टा. प्रतिनिधी/वृत्तसंस्था) : विधानसभचे विरोधी पक्षनेते नारायण राणे यांनी शिवसेनेच्या पक्षनेतेपदाचा राजीनामा देऊन राजकीय वर्तुळात खळबळ उडविली आहे. रविवारी शिवसेनाप्रमुख बाळासाहेब ठाकरे यांच्याकडे आपण राजीनामा सुपूर्द करू, पण शिवसेनेतून बाहेर पडण्याचा आपला विचार नाही असे त्यांनी पत्रकारांकडे स्पष्ट केले.

विधानसभेच्या विरोधी पक्षनेतेपदी नारायण राणेच कायम राहतील, असा स्पष्ट निर्वाळा शिवसेनाप्रमुख बाळासाहेब ठाकरे यांनी दिला असला, तरी रविवारी होणाऱ्या आमदार-पदाधिकाऱ्यांच्या बैठकीत काय घडते याकडे शिवसैनिकांचे लक्ष लागले आहे.

राणे यांच्याविषयीच्या उलटसुलट बातम्यांच्या पार्श्वभूमीवर शिवसेना-प्रमुखांनी शुक्रवारी सिंधुदुर्ग जिल्ह्यातील पदाधिकाऱ्यांची बैठक बोलावून राणे हेच विरोधी पक्षनेते म्हणून कायम राहतील, असा विश्वास दिल्याने त्यांच्या समर्थकांना दिलासा मिळाला आहे. तरीही राणे यांनी समर्थकांशी सल्लामसलत अद्यापही चालू ठेवली आहे.

कोकणातून परतल्यानंतर त्यांनी दोन दिवसांत अनेक आमदारांशी संपर्क साधून त्यांचे मनोगत जाणून घेण्याचा प्रयत्न केला. किमान 20-25 आमदारांनी त्यांच्याशी स्वत:हून संपर्क साधून त्यांच्यावरच निष्ठा कायम असल्याचे सांगितले.

गेल्या विधानसभा निवडणुकीत राणे यांच्या प्रयत्नांमुळेच आपल्याला आथिर्क मदत मिळाली. त्यामुळे पडत्या काळात त्यांच्याबरोबर राहणे आपले कर्तव्य असल्याचे मत मराठवाड्यातील एका आमदाराने व्यक्त केले. गेल्या दीड दिवसात मुंबईतील आमदारांनी राणे यांची भेट घेण्याचे टाळले असले, तरी अनेक जुन्या शाखाप्रमुखांनी त्यांच्या घरी जाऊन संघटनेत तुमच्यासारख्या नेत्याची गरज आहे, अशी भावना बोलून दाखवली.

 
</text>
</doc>
