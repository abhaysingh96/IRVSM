<doc>
<docno>1158957.cms.txt</docno>
<text>
 
महाराष्ट्र
'तोडकरायणा'नंतर आता 'आप्पा महाराजां'चा उच्छाद
[ Sunday, July 03, 2005  08:51:25 pm]


म. टा. वृत्तसेवा

कराड : कोल्हापुरातील तोडकर महाराजांचे 'तोडकरायण' संपते न संपते तोच खटाव तालुक्यातील कलेढोण येथील तथाकथित मांत्रिक शिवाजी माळी ऊर्फ आप्पा महाराजांनी गुप्तधन काढून देण्याच्या नावाखाली परिसरातील रहिवाशांना लाखो रुपयांचा गंडा घातल्याचे उघड होत आहे. याखेरीज महिलांचा विनयभंग आणि बलात्काराच्या तक्रारीही 'आप्पा महाराजां'वर केल्या जात आहेत.

गाडीर् (ता. खानापूर) येथील अशोक व जितेन्द चव्हाण यांनी हे प्रकरण चव्हाट्यावर आणले. या दोघांची दीड लाखांची फसवूक 'आप्पा महाराजां'नी केली होती. खानापूर तालुक्यातील माहुली, तसेच सातारा, कराड, विटा, वाळवा, इस्लामपूर आदी भागांत या महाराजाने 'यज्ञा'च्या नावावर फसवणुकीचे प्रकार केले आहेत. गुप्तधनाच्या यज्ञासाठी घरातील महिलेला बसवायचे आणि खोली बंद करून धूर करायचा, अशी कार्यपद्धती वापरून त्याने विनयभंगही केले, त्यापैकी कवलापूर येथील प्रकरणाची तक्रार झाली आहे.

कडेगाव येथे सराफी व्यवसाय करणाऱ्या आणि त्या वेळीही विटा सराफकट्ट्यातील अनेक व्यापाऱ्यांना फसवल्याचा आरोप असलेल्या शिवाजी माळीने कलेढोणमध्ये बस्तान बसवले. दत्ताचा भक्त, शनी शिंगणापूर देवस्थानचा भक्त ... काहीजणांना गुप्तधनाचे हंडे आपल्यामुळे मिळाले अशी स्वत:ची प्रसिद्धी करीत या 'आप्पा महाराजां'नी कलेढोणमध्ये शेतजमीन घेऊन घर बांधले आहे. 'आप्पा महाराजां'ची 11 व नऊ वर्षांची मुले आता, त्यांच्याच सांगण्यामुळे शाळेत जात नाहीत. एकेकट्याच्या तक्रारी येईपर्यंत न थांबता या प्रकारांची चौकशी व्हावी, अशी येथील रहिवाशांची मागणी आहे.

 
</text>
</doc>
