<doc>
<docno>1158726.cms.txt</docno>
<text>
 
महामुंबई
रेश्मा मांडवकर प्रकरणाची फाइल पुन्हा उघडणार
[ Sunday, July 03, 2005  02:02:43 am]


मुंबई (म. टा. प्रतिनिधी) : सुमारे 4 वर्षांपूवीर् मलबार हिल परिसरात रेश्मा मांडवकर या तरुणीच्या संशयास्पदरीत्या झालेल्या हत्येच्या तपासात अनेक गंभीर त्रुटी असून खरे आरोपी शोधण्याचा काही प्रयत्नच करण्यात आलेला नाही असे ताशेरे ओढत मॅजिस्ट्रेट कोर्टाने सीआयडीला या तपासाची बंद करण्यात आलेली फाईल पुन्हा उघडण्याचा आदेश दिला.

मलबार हिल परिसरात पारशीवाडा वसाहतीपाशी रेश्मा मांडवकर या 20 वषीर्य तरुणीची 17 सप्टेंबर 2001 रोजी हत्या झाली होती. गोदरेज पार्क येथे शिकवणी घेण्यासाठी गेलेली रेश्मा ठरलेल्या वेळी परत न आल्याने सुरू झालेल्या तपासात हत्येपूवीर् तिच्यावर पाशवी बलात्कारही झाल्याचे निष्पन्न झाले होते. याप्रकरणी संशयित असलेले दोन वॉचमन या घटनेनंतर बेपत्ता झाले आहेत. तसेच रोनी पेरीस या संशयिताच्या घरातून रक्ताने माखलेले कपडे हस्तगत केले गेले आहेत. मयत रेश्माच्या मुठीत काही केस सापडले होते. तसेच तिची पर्स, ओढणी, सलवार व अंतर्वस्त्रही जमा केले गेले होते. घटनास्थळी रक्ताने माखलेला एक दगडही सापडला होता.

रेश्माच्या रक्ताचा व तिच्या अंगावर सापडलेल्या विर्याचा नमुना, घटनास्थळाहून जप्त केलेले रेश्माचे कपडे, तिच्या मुठीत सापडलेले केस हा सर्व ऐवज फॉरेन्सिक तपासणीसाठी हैदराबाद येथे प्रयोगशाळेत पाठविण्यात आले आहेत असे सीआयडीने म्हटले असले तरी तिच्या रक्तगटाच्या अहवालापलिकडे कोणताही अहवाल सादर करण्यात आला नव्हता. संशयितांच्या रक्ताची,वीर्याची तसेच केसांचीही चाचणी होणे महत्वाचे असताना त्या दिशेने काही हालचाल करण्यात आली नाही. बेपत्ता असलेल्या दोघा वॉचमनचा शोध एकाच प्रयत्नानंतर सोडून देण्यात आला. रेश्माच्या कुर्त्याच्या खिशात एक डायरी सापडली होती. त्या डायरीचा तपासासाठी काहीही उपयोग करून घेण्यात आला नाही. रोनी, बेजान, नवल, विलास यांचे केस डीएनए तपासणीसाठी पाठवले गेले की नाही याबाबत सीआयडी अहवालात काहीही उल्लेख नाही. उलटपक्षी रेश्माच्या जवळच्या नातेवाईकांचे केस मात्र डी.एन.ए चाचणीसाठी पाठविण्यात आले.

 
</text>
</doc>
