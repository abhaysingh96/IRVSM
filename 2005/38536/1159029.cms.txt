<doc>
<docno>1159029.cms.txt</docno>
<text>
 
अग्रलेख
'सैनिका'चे बंड!
[ Sunday, July 03, 2005  09:28:52 pm]


होईल, होईल, अशी अनेक महिने शिवसेनेच्या विविध स्तरांवर दबक्या आवाजात व्यक्त केली जात असलेली भीती रविवारी खरी ठरली आणि संघटनेच्या 39 वर्षांच्या इतिहासात प्रथमच सेनेच्या नेतृत्वालाच आव्हान देण्यात आले. शिवसेनेत राहून शाखाप्रमुख पदापासून मुख्यमंत्रीपदापर्यंत चढत गेलेले सध्याचे विधानसभेतील विरोधी पक्षनेते नारायण राणे यांची शिवसेनाप्रमुख बाळासाहेब ठाकरे यांनी हकालपट्टी केली, ही केवळ एक घटना नसून शिवसेनेच्या प्रवासातील महत्त्वाचा मैलाचा दगड आहे. गेले अनेक महिने नारायणराव अस्वस्थ होते आणि त्यांच्या जिवाची घालमेल आमदारांना जाणवत होती.

बलूनमध्ये हैड्रोजन भरू लागला की, तो वर वर जाऊ लागतो. पण प्रमाणापेक्षा जास्त गॅस भरल्यास त्याचाच ताण सहन न होऊन तो फुटतो व कोसळतो. नारायणरावांच्या राजकीय कारकीदीर्चे असेच झाले. ठाकरेंवरील असीम निष्ठा आणि संघटनचातुर्य यामुळे ते नगरसेवक, बेस्ट समितीचे अध्यक्ष, आमदार, पुढे मंत्री व मुख्यमंत्री अशी वरवरची शिखरे गाठत गेले हे खरे, पण राजकीय महत्त्वाकांक्षेचा गॅस प्रमाणाबाहेर भरत राहिल्यामुळे आज त्याच संघटनेतून 'तडीपार' होण्याची वेळ त्यांच्यावर आली. याला ते 'बंड' म्हणतात. पण बंड करणाऱ्याची हौतात्म्याची तयारी असते आणि त्याच्या मागे निशाण घेऊन वेडात धावणाऱ्यांची फौज असते.

स्वत:ला 'सैनिक' मानणाऱ्या नारायणरावांनी शिवसेना नेतेपदाचा राजीनामा दिला, पण मोठ्या खुबीने विरोधी पक्षनेतेपद अद्याप सोडलेले नाही. आमदारकीचा राजीनामा देण्याचेही सध्या तरी टाळलेले आहे. राजकारणातल्या चाली रचताना हे सारे करावेच लागते. तसेच ते वागत आहेत. आपल्याबरोबर 20 आमदार व 5 खासदार असल्याचे ते सांगतात. ते खरे असेल, तर शिवसेना 'फुटली' असे मानावे लागेल. त्यासाठी या आमदार-खासदारांना आपल्या पदांचे राजीनामे द्यावे लागतील. निवडून आल्यानंतर केवळ वर्षभरात असे साहस करण्यास ते धजावणार असतील, तरच राणेंच्या बंडाच्या शिडात हवा आहे, असे म्हणता येईल. काही दिवसांत हे सारे स्पष्ट होईल, तेव्हाच त्याबद्दल मतप्रदर्शन करता येईल.

शिवसेनेच्या आमदारांसमोर भाषण करताना ठाकरेंनी नारायणरावांवर गद्दारीचा आरोप केला आणि त्यांची हकालपट्टी जाहीर केली. चार दिवसांपूवीर्च ठाकरेंनी त्यांना 'कट्टर शिवसैनिक' असे प्रशस्तीपत्र दिले होते. मधल्या काळात असे काय घडले की, ते 'गद्दार' बनले? की, ते जाऊ नयेत, यासाठी जे प्रयत्न चालू होते, त्याचा केवळ एक भाग म्हणून प्रशस्तीपत्र हा उपचार होता? असो. नारायणरावांनी आमदारांच्या बैठकीच्या आदल्या रात्रीच नेतेपदाचा राजीनामा देऊन आपल्याविरुद्ध कारवाई ओढवून घेतली.

रविवारी त्यांनी आपले राजीनामापत्र पत्रकारांसमोर सादर केले. ते खरे तर कार्याध्यक्ष उद्धव ठाकरे यांच्याविरुद्धचे आरोपपत्र आहे. त्यात शिवसेनाप्रमुखांवर प्रत्यक्ष आरोप न करता, उद्धव यांच्यावर दोषाचे बोट ठेवण्यात आलेले असले, तरी नारायणरावांचे 'लक्ष्य' बाळासाहेबच आहेत. या आरोपपत्राला ठाकरे पिता-पुत्र काय उत्तर देतात, ते पाहायचे. शिवसेनेच्या 39 वर्षांच्या वाटचालीत डझनभर छोट्यामोठ्या नेत्यांनी संघटना सोडली. त्यापैकी 1991मध्ये छगन भुजबळ यांनी बारा आमदारांसह सेनेला सोडचिठ्ठी देण्याचा प्रसंग वगळता रविवारसारखा प्रसंग सेना नेत्यांनी पाहिलेला नाही. फरक इतकाच की, शिवसेना सोडल्यानंतर भुजबळांना आपल्या साथीदारांसह काही काळ लपून राहावे लागले होते.

नारायणराव मात्र शिवसेना कार्यालयापासून हाकेच्या अंतरावर असलेल्या आपल्या घरी निवान्त पत्रकार परिषद घेऊ शकले. त्यांचे समर्थक ठाकरेंच्या बैठकीच्या ठिकाणी उघडपणे घोषणा देऊ शकले. याचा अर्थ शिवसेना कमजोर झाली, असे मानण्याचे कारण नाही. विरोधकांना भर रस्त्यात चोप देण्याची उमीर् व शक्ती मात्र क्षीण झाली. महापालिकेपासून केंदापर्यंत सत्तेत भागीदारी मिळाल्याचा हा परिणाम असावा. शिवसेना सोडून बाहेर पडलेल्या भुजबळ, अरुण मेहता, गणेश नाईक आदींना पुढे शरद पवारांच्या आश्रयाने सत्तास्थाने मिळाली.

नारायणरावांनाही तसाच मदतीचा हात पवार देणार आहेत का, यावर त्यांचे व महाराष्ट्राचे पुढील पाच-दहा वर्षांच्या राजकारणाची दिशा ठरेल. नारायणराव लढवय्ये आहेत व गेल्या पंधरा वर्षांत त्यांनी कोकणात शिवसेनेला बळ दिले. पण ते स्वयंभू नेता नव्हेत, हे वास्तव आहे. शिवसेनेचा जन्म व विकास मुंबईत झाला. मुंबईतला मूळचा कोकणी चाकरमानी हा शिवसेनेचा आधारस्तंभ. त्यांच्यामुळेच कोकणातही शिवसेना स्वाभाविकपणे पसरत होती.

मुंबईत बेस्ट समितीचे अध्यक्षपद सांभाळणारे नारायणराव कणकवलीला जाऊन 1990मध्ये आमदार झाले, त्याच काळात शिवसेनेचे वामनराव महाडिक यांनी राजपूरची जागा लढवून मधु दंडवतेंपेक्षा अधिक मते मिळवली होती, हा इतिहास आहे. 1999च्या निवडणुकीत नारायणरावांच्याच नेतृत्वाखाली पराभव झाल्यानंतर दजेर्दार विरोधी पक्ष म्हणून काम करण्याऐवजी नारायणराव वारंवार 'चमत्कारा'चे प्रयोग करण्यात गर्क राहिले. त्यामुळे सत्ता हाती आली नाहीच, शिवाय पक्षाचे मात्र जाहीर हसे होत राहिले. वास्तविक त्याच वेळी ठाकरेंनी नारायणरावांचे कान पिळून त्यांना समज द्यायला हवी होती. पण सत्तेच्या आशेपोटी तेच ते अयशस्वी प्रयोग पाहणे त्यांनी पसंत केले. ही त्यांची चूक. त्याचे प्रायश्चित्त आता त्यांनाच घ्यावे लागत आहे.

 
</text>
</doc>
