<doc>
<docno>1158616.cms.txt</docno>
<text>
 
संवाद
मराठी गंधाचे गाव
[ Sunday, July 03, 2005  12:16:20 am]


वसईच्या अॅन्सी तुस्कानो हिने यंदा शालान्त परीक्षेत मराठीत प्रथम येण्याचा मान पटकावला आणि पुन्हा एकदा 'ख्रिस्ती मुलगी अन् मराठीत पहिली?'ची कुजबुज झालीच. खरं तर वसईकरांचे 'मराठी प्रेम' आणि मराठी भाषेच्या संदर्भात त्यांनी गाजवलेले कर्तृत्व याची मोठी परंपराच आहे.

शालान्त परीक्षेत 1974 साली बोर्डातून मराठीत वसईचा मेलविन डिसोझा पहिला आला, त्यावेळी बहुतांश मराठी वृत्तपत्रांनी अगदी पहिल्या पानावर हे वृत्त ठळकपणे प्रसिद्ध केले आणि अनेकांच्या भुवया उंचावल्या... ख्रिस्ती मुलगा असूनही...? यंदा पुन्हा वसईच्याच अॅन्सी तुस्कानो हिने मराठीत प्रथम येण्याचा मान पटकावला आणि हीच कुजबुज पुन्हा ऐकायला आली. अर्थात 30 वर्षांच्या काळानंतर या कुजबुजीचे प्रमाण यावेळी कमी होते! कारण या काळात अनेकांना 'वसईकरां'ची चांगली ओळख पटली आहे.

मुंबईजवळ असूनही वसईकरांनी आपली मायबोली छान जोपासली आहे. समुद किनाऱ्याने वेढलेल्या वसईच्या पश्चिम पट्ट्यात बागायती आणि शेती करणाऱ्या वसईकरांचे मराठी भाषा आणि साहित्याशी असलेल्या अतूट नात्यात पोर्तुगीज आणि ब्रिटिश राजवटीच्या काळातही कधी घट झाली नाही. 'बाह्माणी' मराठीवरसुद्धा वसईकरांनी निविर्वाद वर्चस्व मिळविलेले आहे. विविध स्तरांवरील परीक्षांत मराठी आणि संस्कृत भाषांत केवळ अव्वल गुणच नव्हे तर प्रथम येण्याचा मानही अनेक वसईकरांनी मिळविला आहे. शालान्त परीक्षेत 2003 साली सेलिना घोन्सालवीस संस्कृतमध्ये बोर्डात प्रथम आली होती. हेलन परेरा आणि जेन फरगोस या मुंबई विद्यापीठात बी.ए.ला मराठी विषय घेऊन पहिल्या आल्या होत्या. शैला घोन्सालवीस हिने बी.ए.ला मराठी व्याकरणात प्रथम येण्याचा मान पटकावला होता. टोनी जॉर्ज यांनी एम.ए.ला मराठीत सुवर्णपदक पटकावले होते.

अगदी मागे वळून पाहायचे तर फादर स्टिफन यांनी 'ख्रिस्तपुराण' वसईतच लिहिले. 1941 साली ए. पी. कोयलो संस्कृत घेऊन एम.ए.ची परीक्षा प्रथम श्रेणीत उत्तीण झाले होते व विद्यापीठात विद्यार्थ्यांना संस्कृत शिकवित होते. सिसिलिया कार्व्हालो आणि नाझरेथ मिस्किटा यांनी मराठीशी संबंधित विषयांत पीएच.डी. मिळविली आहे. बिशप डॉ. थॉमस डाबरे यांनी तुकारामाच्या गाथेवर तर फादर डॉ. फेलिक्स मचाडो यांनी ज्ञानेश्वरीवर प्रबंध लिहिले आहेत. राज्यात मराठी मरणासन्न झालेली आहे, असा गळा काढला जात असताना या विषयामध्ये घसघशीत यश मिळविणाऱ्या 'वसईकरां'ची यादी मात्र लांबत जाणारी आहे. मुंबईतील अनेक पालिका आणि खाजगी शाळांत मराठी शिकविणाऱ्या शिक्षिका वसईच्याच आहेत.

चर्च आणि चर्चच्या आश्रयाने उभारण्यात आलेल्या शाळांमधून मराठी भाषा, साहित्य, नाट्य इत्यादींना भरपूर आश्रय आणि प्रोत्साहनही मिळाले. चर्चमध्ये सर्व उपासना मराठीतूनच होते. इतकेच नव्हे तर पेटी, तबला आणि टाळाच्या साह्याने होणाऱ्या प्रार्थनेत केवळ ख्रिस्तीच नव्हे तर काही निमित्ताने चर्चमध्ये प्रार्थनेसाठी आलेले इतर धमीर्यही तल्लीन होऊन जातात. चर्चच्या या मराठीकरणात फादर हिलरी फर्नांडिस यांनी मोलाची कामगिरी केली आहे.

या चर्चच्या आवारात मराठी माध्यमाच्याच शाळा असल्याने या शाळेतील मुले अगदी लीळाचरित्रापासून तुकाराम, नामदेव, मुक्ताईचे अभंग, ज्ञानेश्वरीतील ओव्या जोरजोराने पाठ करताना आणि 'दुगेर् दुर्घट भारी तुजविन संसारी...' अशी आळवणी करतानाही दिसतात. प्रत्येक चर्चच्या वाषिर्क उत्सवाच्या वेळी मराठीतून आकर्षकरीत्या स्मरणिका प्रसिद्ध करण्यात येतात आणि त्यांच्या संपादनात स्थानिक युवक-युवती उत्साहाने सहभागी होतात.

चर्चच्या वाषिर्क उत्सवाच्यावेळी संध्याकाळी हौशी कलावंतांची नाटक बसविण्याची एकच धावपळ चालू असते. येथील हौशी कलाकारांपैकी अँथनी डायस यांनी दिग्दशिर्त केलेल्या पु. ल. देशपांडे यांच्या अंमलदार नाटकाचे 25 प्रयोग झाले होते. याच नाटकाने त्यांना राज्य नाट्यस्पधेर्त दिग्दर्शनाचे व अभिनयाचे बक्षिस मिळाले होते. प्रकाश आल्मेडा यांनी 'मागे वळून पाहताना' हे नाटक व्यावसायिक रंगमंचावर आणले होते. एडवर्ड डिकुझ यांच्या 'कहाणी पाच लाखांची' या नाटकास राज्य नाट्यस्पर्धा, चिंतामणराव कोल्हटकर स्पर्धा इत्यादींमध्ये बक्षिसे मिळालेली आहेत.

कवी रॉक कार्व्हालो यांना सोव्हिएत लँड नेहरू पुरस्कार तर सिसिलिया कार्व्हालो, सायमन माटिर्न, स्टीफन परेरा, स्टॅन्ली घोन्सालवीस यांनाही राज्य पातळीवरचे पुरस्कार मिळालेले आहेत. जोसेफ नरोन्हा, अॅन्ड्र्यू कोलासो प्रभृतींनी मराठी पत्रकारितेत मोठे कार्य केले आहे. फादर फ्रान्सिस दिब्रिटो संपादित करीत असलेल्या 'सुवार्ता'च्या साह्याने वसईतील साहित्यप्रेमी आणि राज्यातील मान्यवर लेखक यांना एकत्र आणण्याचे उपक्रम चालवले जातात. या पार्श्वभूमीवरच कोकण मराठी साहित्य परिषद तसेच अखिल भारतीय नाट्य परिषद यांची वसईत अलिकडे भरलेली संमेलने मोठ्या प्रमाणावर यशस्वी झाली होती.

आज वसईतील नारळ आणि केळीच्या बागा सुकत असल्या तरी वसईकरांचे 'मराठी प्रेम' अजूनही ताजे टवटवीत आहे, हेच यावरून दिसते.

जॉन कोलासो

 
</text>
</doc>
