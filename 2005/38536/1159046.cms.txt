<doc>
<docno>1159046.cms.txt</docno>
<text>
 
महाराष्ट्र
मुठेचे पात्र काठोकाठ, भिडे पूल पाण्याखाली!
[ Sunday, July 03, 2005  09:46:38 pm]


म. टा. प्रतिनिधी

पुणे : काही आठवड्यांपासून अविरत कोसळणाऱ्या पावसाने रविवारी पुणे शहरात चांगलाच जोर धरला. खडकवासला धरणातून दिवसभर पाणी सोडल्याने मुठेचे पात्र दुथडी भरून वाहू लागले आणि बाबा भिडे पूल हा कॉजवे पाण्याखाली गेला. पालिका अधिकाऱ्यांनी नदीकाठच्या भागाची पाहणी केली, असून गरज पडल्यास पाटील इस्टेट व कामगार पुतळ्या-जवळील सुमारे 40 झोपडपट्ट्या हलवण्याची तयारी झाली आहे.

दरम्यान, पावसाचा हा जोर राज्यात आणि पुणे शहरातही पुढील दोन दिवस कायम राहणार असल्याचा अंदाज पुणे वेधशाळेकडून वर्तवण्यात आला आहे. एक जून ते 30 सप्टेंबरदरम्यान शहर आणि परिसरात 548 मिमी इतका सरासरी पाऊस होतो. पण यंदा मात्र एक जून ते तीन जुलै या कालावधीतच पुण्यामध्ये 387 मिमी इतका पाऊस झाला आहे. रविवारी शहरात 17 मिमी पावसाची नोंद झाली. त्यामुळे अनेक ठिकाणी भर रस्त्यात तळी साचली होती. अनेक ठिकाणी पाणी तुंबल्याने वाहतूक खोळंबली; तर पावसाच्या माऱ्यामुळे शहरातील रस्त्यांची धूळदाण उडाली आहे.

मध्य प्रदेशातील उत्तर पूर्व भागामध्ये निर्माण झालेले तीव्र कमी दाबाचे क्षेत्र आणि गुजरात परिसरात निर्माण झालेल्या चक्रीय वाऱ्यामुळे राज्यात पावसाची संततधार सुरू आहे.

धरणांमधील साठ्यात वाढ

धरणाच्या पाणलोट क्षेत्रातही पाऊस कोसळत आहे. त्यामुळे पाणीसाठ्यात वेगाने वाढ होत असून खडकवासला आणि गुंजवणी ही दोन धरणे 100 टक्के भरली आहेत. पानशेत धरणात 52.10 टक्के तर वरसगाव धरणात 43.71 टक्के साठा झाला आहे.

पुणे जिल्ह्यात खेड, मावळ, मुळशी, भोर-वेल्हा खोऱ्यात पावसाचा जोर सर्वाधिक आहे. माणिकडोह धरण 17.55 टक्के भरले असून वडज-67.29, येडगाव-52.47, डिंभे-52.63, वीर-85.32, भाटघर-40.77, टेमघर-48.14, उजनी-14.66, पवना-62.71, मुळशी-35.42, चासकमान 49.77, वडीवळे-75.18, कासारसाई-48.6, विसापूर-5.17, नीरा देवधर-53.19, गुंजवणी-100 आणि आंध्रा धरण 37.70 टक्के भरले आहे.

कृष्णा खोऱ्यातील इतर धरणांच्या पाणलोट क्षेत्रातही दमदार पाऊस सुरूच आहे. कोयनेच्या पाणलोट क्षेत्रात सकाळी आठपर्यंत 90 मिमी पाऊस झाला असून 37.28 टक्के पाणीसाठा झाला आहे. धोम-55.95, कण्हेर-63.73, वारणावती-63.93, दूधगंगा-38.30, तळशी-84.44, धोम बलकवडी-80.87, उरमोडी-100, राधानगरी-36.15, कासारी-13.96 आणि पारगाव धरणात 32.87 टक्के पाणीसाठा झाला आहे.

 
</text>
</doc>
