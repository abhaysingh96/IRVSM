<doc>
<docno>1158904.cms.txt</docno>
<text>
 
महामुंबई: मुंबई टाइम्स
मल्टिप्लेक्सवर सवलतींची खैरातच
[ Sunday, July 03, 2005  07:07:22 pm]


प्रसाद नेरुरकर

राज्य सरकारकडून सवलतींच्या वर्षाव सुरू असल्यामुळे मुंबईतील मल्टिप्लेक्सची संख्या वाढत असून नियम-अटींचं उल्लंघन सुरूच आहे. ऑनलाइन बुकिंगद्वारे सरकारचा महसूल बुडत असून कारवाई केवळ कागदोपत्री फार्स ठरत असल्याचं बोललं जात आहे.

सरकारच्या महसूल बुडवणाऱ्या एकाही मल्टिप्लेक्सवर तीन वर्षांत कारवाई झालेली नाही. महसूल विभाग, जिल्हाधिकारी कार्यालय, मंुबई पोलिस, महापालिका, फायर ब्रिगेड, बांधकाम विभाग, वाहतूक पोलिस या यंत्रणांच्या नियम आणि अटींचं उल्लंघन करत मल्टिप्लेक्स लॉबीची वाटचाल सुरूच आहे. अलीकडे तिकीट आणि खाद्यपदार्थाचे दरही भरमसाट वाढवण्यात आले आहेत.

मल्टिप्लेक्समधील सावळ्या गोंधळाबाबत फेब्रुवारी 2005 मध्ये 'मंुबई टाइम्स'मध्ये 'पडदा चंदेरी दुनिया काळी' ही वृत्तमालिका प्रसिद्ध झाली होती. त्यानंतर सरकारी यंत्रणांनी नोटिसा पाठवून कारवाई केल्याचं भासवलं. पण जिल्हाधिकाऱ्यांच्या बदल्या झाल्याने कागदोपत्री कारवाईचाही बडगा थांबला.

प्रेक्षकांना सुविधा पुरवण्याच्या हेतूने कम्प्युटराइज्ड तिकीटविक्रीची संकल्पना पुढे आली. त्याची अमलबजावणी करताना तिकीट विक्रीचं टमिर्नल महसूल विभाग-जिल्हाधिकारी कार्यालयाला जोडणं बंधनकारक होतं. मात्र हे नेटवर्क सुरूच नसल्याने तिकीट विक्रीत घोळ घालून मल्टिप्लेक्स लॉबी कोट्यवधी रुपयांचा महसूल बुडवत असल्याचा आरोप होत आहे. सरकारी यंत्रणांनी केलेल्या पाहणीनंतरही हे प्रकार थांबलेले नाहीत.

जिल्हाधिकाऱ्यांचं 'ना हरकत प्रमाणपत्र' नसतानाही काही मल्टिप्लेक्सवाल्यांवर करमणूककर सवलतींचा वर्षाव केला आहे. पूर्व उपनगरात एक नवं मल्टिप्लेक्स लवकर सुरू होणार आहे. विकास नियंत्रण नियम (डीसी रुल्स) न पाळल्याने पोलिसांच्या थिएटर ब्रांचने त्यांना परवाना नाकारला होता. मात्र आताही अनेक अटी पूर्ण न करूनही तिथे सवलती पदरात पाहून घेतल्या जात असल्याची चर्चा आहे.

ग्रॅण्टरोडच्या रॉक्सी थिएटरनेही डीसी रुल्सची पूर्तता न केल्याने थिएटर विभागाने त्यांना परवाना दिला नव्हता. मात्र रॉक्सी थिएटर सुरू झालंच. त्यानंतर जिल्हाधिकारी कार्यालयाने थिएटर व्यवस्थापनाला नोटिस पाठवल्यानंतर रॉक्सी पुन्हा बंद झालं. अप्सरा थिएटरनेही नियम न पाळल्याने त्यांचे परवाने रखडले. सिंगल स्क्रीन थिएटर्सबाबत कडक धोरण अवलंबताना मल्टिप्लेक्सवाल्यांकडे मात्र दुर्लक्ष केलं जात आहे. डेली टॅक्स गोळा करण्याचा नियम घालून अनेक पळवाटाही शोधल्या जात आहेत. जिल्हाधिकाऱ्यांचं 'ना हरकत प्रमाणपत्र' नसतानाही दक्षिण मुंबईतील तसंच पश्चिम उपनगरातील मल्टिप्लेक्सला करसवलत मिळाल्याचं

सांगण्यात येतं.

 
</text>
</doc>
