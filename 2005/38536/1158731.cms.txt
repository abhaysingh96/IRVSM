<doc>
<docno>1158731.cms.txt</docno>
<text>
 
महामुंबई
दीपक पांडेंच्या विरोधात आरोपपत्र दाखल करा
[ Sunday, July 03, 2005  02:04:47 am]


मुंबई (म. टा. प्रतिनिधी) : राज्यपालांचे निलंबित एडीसी दीपक पांडे यांच्या विरोधातील चौकशी महाराष्ट्र राज्य महिला आयोगाने पूर्ण केली आहे. पांडे यांच्या पत्नी डॉ. निधी यांनी केलेल्या आरोपात सकृतदर्शनी तथ्य आढळल्याने पांडे यांच्याविरोधात त्वरित कारवाईचा भाग म्हणून आरोपपत्र दाखल करावे, अशी शिफारस महिला आयोगाने राज्य सरकारला सादर केलेल्या अहवालात केली आहे.

सनदी अधिकारी डॉ. निधी पांडे यांनी पती दीपक पांडे यांच्याविरोधात केलेल्या गंभीर तक्रारीची आयोगाने सखोल चौकशी केल्यानंतर वरील निष्कर्ष काढला आहे.

आयपीएस दर्जाच्या या वरिष्ठ अधिकाऱ्याच्या प्रकरणाची राज्य सरकारने विशेषत: गृह खात्याने गंभीर दखल घेऊन दीपक पांडे यांच्याविरोधात तातडीने आरोपपत्र दाखल करावे, अशी शिफारस महिला आयोगाने सरकारला केल्याचे समजते.

दीपक पांडे यांनी आपणास अनेक वेळा मारहाण करून शारीरिक आणि मानसिक त्रास दिल्याची तक्रार डॉ. निधी पांडे यांनी आयोगास केली होती.

अमरावती जिल्ह्यात उपविभागीय अधिकारी म्हणून कार्यरत असताना आपली लोकसभा निवडणुकीसाठी निर्वाचन अधिकारी म्हणून नियुक्ती झाली होती. निवडणुकीचे काम पार पाडताना 19 एप्रिल 2004 रोजी दीपक पांडे यांनी केलेल्या मारहाणीचा घटना आयोगाने तपासून पाहिली.

अमरावतीतील त्या घटनेसंदर्भात मेडिकल रिपोर्ट तसेच मंुबईतील जे. जे. हॉस्पीटलच्या स्टँडिंग मेडिकल बोर्डाचा रिपोर्ट आणि विविध अधिकाऱ्यांकडून यासंदर्भात मिळालेली माहिती तपासून पाहिली असता डॉ. निधी पांडे यांनी केलेल्या तक्रारीत तथ्य असल्याचे आयोगाला आढळून आल्याचे या अहवालात म्हटले आहे.

आयोगाच्या अहवालात करण्यात आलेल्या शिफारशीवरुन दीपक पांडे यांच्या विरोधात ताबडतोब कारवाई करावी. व त्याचा अहवाल महाराष्ट्र महिला आयोगाच्या कलम 12 (3) अन्वये येत्या सहा महिन्यात आयोगास पाठवावा, अशी सूचनाही आयोगाने राज्य सरकारला केली आहे.

 
</text>
</doc>
