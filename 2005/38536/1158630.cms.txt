<doc>
<docno>1158630.cms.txt</docno>
<text>
 
महामुंबई
जुलै 1854 ते जुलै 2005
[ Sunday, July 03, 2005  12:26:24 am]


प्रतिमा जोशी

'... मुंबई हे युरोपला जवळचे असे बंदर आणि मध्यवर्ति व्यापारी केंद झाल्यामुळे देशातले असंख्य बेरोजगार इथे पोट भरायला येत आहेत, याबद्दल दुमत नाही. परंतु याचवेळी आपण हे ध्यानात घ्यायला हवे की, इथले जुने कामगार आता हुशार झाले आहेत. औद्योगिक विकासातील आपल्या खऱ्या स्थितीची आणि शक्तीची त्यांना जाणीव झाली आहे. संप कधी सुरू करावा आणि पगारवाढ कधी मागावी, हे त्यांना आता नेमके कळते. जसजशी त्यांची ताकद वाढेल तशी त्यांना आपल्या हक्कांची जाणीव होईल आणि मग लँकेशायरच्या कामगारांसारखीच तेही अडवणूक करतील. त्यांच्या मागण्यांकडे दुर्लक्ष झाल्यास मोठ्या प्रमाणावर संप सुरू होतील, अशी आम्हाला भीती वाटते...'

तब्बल 117 वर्षांपूर्वी म्हणजे 1888मध्ये ही भीती व्यक्त केली होती कुर्ल्याच्या स्वदेशी मिलचे मालक जे. एल. टाटा यांनी. तुटीत चालणाऱ्या स्वदेशीमध्ये 1987 साली संप झाला होता. स्थानिक कामगारांमधली जागृती, मराठी कामगारांमधील एकजूट पाहता उत्तरेतले परभाषिक, गरिबीतून आलेले कामगार निमूट राबवून घेता येतील आणि कामगारांच्या संघटित शक्तीला खीळ बसेल असा टाटांचा होरा होता. तो शंभर वर्षांनी पुरेपूर अमलात आला. कामाचे ठराविक तास, किमान वेतन, सुट्ट्या, प्रॉव्हिडंट फंड या कशाचाच मागमूस नसलेले यंत्रमाग बिहार, उत्तर प्रदेशमधून आलेले भुकेकंगाल पैपैशात चालवू लागले आणि मंदीमुळे तसेच मालकांच्या धोरणांमुळे आजारी बनलेल्या गिरण्यांची धडधड थांबली. टाटांची स्वदेशीही त्यात होती. भुकेकंगाल कामगारांच्या आत्महत्या, कामगार संघटनांच्या मांडवल्या, आपमतलबी सरकारची दिवाळखोरी आणि विधिनिषेधशून्य मालकांची अमानुष नफेखोरी यांच्या साक्षीने स्वदेशीची राख झाली.

... फिनिक्स, मातुल्य, स्वदेशी, खटाव, मोरारजी, सीताराम.. दीडशे वर्षांचा इतिहास असलेल्या मुंबईच्या कापडगिरण्या बेचिराख नि उद्ध्वस्त झाल्या.

मुंबईतली पहिली गिरणी कावसजी नानाभाई दावर यांनी सुरू केली. इंग्लंडमधल्या प्लॅट ब्रदर्स या यंत्रसामग्री उत्पादक कंपनीने गिरणीचा प्लान आणि उपकरणे उपलब्ध करून दिली. कावसजींनी मुंबईतल्या 50 व्यापाऱ्यांच्या साह्याने संयुक्त कंपनी बनवून भागभांडवलाची उभारणी केली. एकूण पाच लाख रुपये भांडवलाच्या उभारणीवर 7 जुलै 1854 रोजी ताडदेव येथे बॉम्बे स्पिनिंग अँड विव्हिंग कंपनी ही पहिलीवहिली कापडगिरणी सुरू झाली.

या गिरणीचे बहुतांश भागधारक हे पारशी व्यापारी होते आणि 20 गुजराती व्यापाऱ्यांनीही एक तृतीयांश भांडवलाची गुंतवणूक केली होती. फेब्रुवारी 1956मध्ये प्रत्यक्ष उत्पादन सुरू झाले. कावसजींनी 1857मध्ये दुसरी गिरणी सुरू केली.

दरम्यान माणेकजी नसरवानजी पेटीट यांनी पुढाकार घेऊन बैरामजी जीजीभॉय, एलिस ससून, व्रजवनदास माधवदास आणि दोन युरोपीय इसमांच्या साह्याने ऑगस्ट 1854मध्ये ओरिएंटल स्पिनिंग अँड विव्हिंग कंपनी या दुसऱ्या गिरणीची उभारणी केली होती. या गिरणीची गुंतवणूक साडेबारा लाख रुपयांची होती. यानंतर फेब्रुवारी 1860मध्ये शेठ मंगळदास नथुबाई यांनी बॉम्बे युनायटेड स्पिनिंग अँड विव्हिंग कंपनी नावाची गिरणी सुरू केली. त्याचवषीर् बोमनजी होरमसजी वाडिया यांनी स्वत:च्या नावाने गिरण काढली. केशवजी नाईक या जैन व्यापाऱ्यानेही याचवेळी नवी गिरणी सुरू केली.

अमेरिकेतल्या यादवी युध्दामुळे निर्माण झालेल्या कापूस टंचाईचा फायदा देशी गिरण्यांना मिळाला आणि कापडउद्योग भरभराटला. 1896पर्र्यंत गिरण्यांची संख्या 71वर गेली आणि कामगारांची संख्या 78 हजार 455वर गेली.

गिरणधंद्याच्या शेवटच्या नोंदीनुसार मुंबईत 58 गिरण्या होत्या. त्यातल्या 25 राष्ट्रीय वस्त्रोद्योग महामंडळाने (एनटीसी) ताब्यात घेतल्या तर 33 खाजगी मालकांच्या ताब्यात राहिल्या. ताब्यात घेतलेल्यांपैकी केवळ 10 गिरण्या चालू ठेवण्याचा जिम्मा सरकारने घेतलाय, 15 गिरण्या बंद पडल्यात आणि त्यांच्या जमिनी विकायला सुप्रीम कोर्टानेच परवानगी दिलीय. तर खासगी गिरण्यांमध्ये सेंच्युरी, बाँबे डाइंग, प्रकाश कॉटन, रुबी मिल, डॉन आणि न्यू ग्रेट ईस्टर्न एवढ्याच गिरण्या चालू आहेत आणि बाकीच्या 27 थंड झाल्या आहेत. कामगारांचे एक रुपयांचे देणे न देताच खटाव आणि स्वदेशी जळून खाक झाल्या आहेत. मफतलाल आणि श्ाीनिवास मिलचे कामगारही आपली देणी मिळतील या आशेवर गेली 25 वषेर् लढतायत.

आता सरकारी काय आणि खाजगी काय, सगळ्याच गिरण्यांच्या जमिनीवर बिल्डरांचा नि बोलिंग अॅली- मॉल्सवाल्यांचा डोळा आहे. लोअर परळची मुंबई टेक्सटाईल तब्बल 702 कोटींना दिल्लीच्या बिल्डरला लिलावात गेली आहे. रावबहादूर नारायण मेघाजी लोखंडे यांच्यापासून सुरू झालेली गिरणी कामगार चळवळ दत्ता सामंतांच्या नावापाशी थांबत आता काही तकलादू कामगार संघटनांच्या वळचणीला उभी आहे!

( या लेखातील माहिती मनोहर कदम यांच्या 'भारतीय कामगार चळवळीचे जनक : नारायण मेघाजी लोखंडे या पुस्तकावर आधारित आहे.)

 
</text>
</doc>
