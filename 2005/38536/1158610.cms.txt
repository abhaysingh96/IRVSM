<doc>
<docno>1158610.cms.txt</docno>
<text>
 
संवाद
मुंबईतलं 'फिल्म आर्काइव्ह'
[ Sunday, July 03, 2005  12:14:56 am]


जहांगीर आर्ट गॅलरीच्या तीन्ही वातानुकूल गॅलऱ्यांमध्ये येत्या पाच तारखेपासून (मंगळवार) सुरू होणारं प्रदर्शन म्हणजे 'ओसियान्स फिल्म अॅण्ड पॉप्युलर कल्चर आर्काइव्ह'ची सर्वांसाठी खुली झलक ठरेल. हे प्रदर्शन 12 रोजीपर्यंत सुरू राहणार आहे.

आजच्या डिजिटल जमान्यात कोणीही फिल्मपोस्टरसारखं मोठ्ठं पोस्टर छापू शकतो. गाण्यांची 'लिरिक्स' सीडीसोबत असतात; पण नसली तर नेटवर कुठंतरी मिळतातच. परत, सिनेमाचं पब्लिसिटी मटीरिअल म्हंजे तुमच्याआमच्या घरात रोजच्यारोज येणारा पेपर! सेलेब्रिटी आणि फिल्म पर्सनॅलिटी यांचा धुमाकूळ वृत्तवाहिन्यांवरही असतोच...

हे सारं नव्हतं, तेव्हा दोन-चार आण्यांत थिएटरबाहेर गाण्यांची पुस्तकं विकत घेतली जात. त्यातल्या तमाम मिसप्रिंट पोटात घालून, ओठाशी शक्यतोवर बरोब्बर गाणं आणण्याचा प्रयत्न होई आणि बिनाका गीतमालेत कुठल्या 'पायदान'वर आपली आवडती गाणी कुठेयत, हे निष्ठेनं ऐकलं जाई. 'पोस्टर बघत थांबल्या'बद्दल शाळेच्या युनिफॉर्ममधल्या पोरांना ओरडण्याचा अधिकार गावातल्या सर्व 'बालिग' माणसांना होता!

जुन्या चित्रपटांबद्दलचा हा खास मराठीत वर्णन करता येणारा नॉस्टाल्जिया आता मुंबईतच जिवंत होतो आहे. पुण्यातलं 'नॅशनल आर्काइव्ह', बंगलोरमध्ये आशीश राजाध्यक्ष आणि 'सेंटर फॉर द स्टडी ऑफ कल्चर' करत असलेलं काम, यांतून चित्रपट आणि 1930 नंतर चित्रपटांमुळे बदलत गेलेली लोकसंस्कृती यांचे मूळ दस्तऐवज जपून ठेवण्याचं काम सुरू केलं आहेच. आता मुंबईतही, 'ओसियान्स फिल्म अॅण्ड पॉप्युलर कल्चर आर्काइव्ह' आधी संशोधकांना आणि मग सामान्य लोकांनाही खुलं होणार आहे.

दिलीपकुमार, राज कपूर, देव आनंद यांच्या आणखी पल्याड, 'अयोध्येचा राजा'पासून सुरू झालेला चित्रपटांचा इतिहास इथं काही अंशी जिवंत होईल. मराठीजनांना हरखून टाकणारी 'अयोध्येचा राजा' आणि 'संत तुकाराम'मधली पब्लिसिटी स्टिल्स, 'प्रभात'काळची पोस्टर, बाबूराव पेंटर यांनी रंगवलेली चित्रं, बाबूराव पेंटरांच्याच 'महाराष्ट्र फिल्म कंपनी'च्या 'सिंहगड' या चित्रपटाचं पब्लिसिटी बुकलेट, राजा रविवर्मा यांची चित्रं, एस. एम. पंडितांसारख्या काही मराठी चित्रकारांनी कॅलेंडरं वा पब्लिसिटीसाठी केलेलं काम यांचा ठेवा 'ओसियान्स'च्या या प्रदर्शनात आहे. 'मुग़्ाल-ए-आज़्ाम'शी संबंधित भरपूर दस्तावेज इथं आहेत.

या प्रदर्शनातून नक्कीच, 'ओसियान्स आर्काइव्ह' म्हणजे नेमकं काय असणार, याची उत्सुकता चाळवली जाणार आहे... ती आधीच शमवण्याचा एक मार्ग : 'ओसियान्स'चे संस्थापक अध्यक्ष

नेविल तुली यांनाच त्याबद्दल विचारणं! 'हा प्रोजेक्ट मोठा आहे. त्याला 'कार्ड' (सीएआरडी : सेंटर फॉर आर्काइव्हज, रीसर्च अॅण्ड डॉक्युमेंटेशन) असं आम्ही म्हणतो. केवळ फिल्म नव्हे, तर लोकसंस्कृतीचा आणि चित्रकलेपासून आकिर्टेक्चरसारख्या दृश्यकलांबद्दल उपलब्ध असलेल्या ग्रथित साहित्याचा संग्रह इथं गेली पाच वर्षं आम्ही करत होतो आणि पुढंही करू. ओसियान्स एक लिलावसंस्था म्हणून अधिक ओळखली जाते; पण लवकरच तिची ही ओळख पुसट होईल. मुंबईत याच आर्काइव्हमधून आमचं 'फिल्म स्टडी सेंटर' उभं राहील आणि दिल्लीत कलाभ्यास विद्यापीठच उभारण्याचा आमचा मानस आहे', असं ते म्हणतात! मोठी स्वप्नं पाहणं आणि मीडियावाल्यांना त्या स्वप्नांच्या यशापयशाची माहिती देणं, या दोन्ही गोष्टी तुली मनापासून करतात, असं त्यांना बराच काळ (म्हणजे आठ वर्षांपूवीर् मुंबईच्या कलाक्षितिजावर त्यांचा उदय झाला तेव्हापासून) पाहणारे पत्रकार सांगतात.

अमृत गंगर हे शंभर टक्के चित्रपटप्रेमी आणि चित्रपट अभ्यासक फिल्मविषयक आर्काइव्हसाठी 'ओसियान्स'सोबत आहेत. बाबूराव पेंटरांचा 'सिंहगड' हा भारतातला पहिला राजकीय चित्रपट होता, असं सांगणाऱ्या गंगर यांच्याशी बोलणं पंचतंत्रातल्या गोष्टीसारखं एकातून एक वाढत जातं! आणि ओसियान्ससोबत बराच काळ विविध भूमिकांत वावरणारे अंगीरा आर्य अखेर काही 'इन्सायडर इन्फो' देतात, 'चोरबाजारात जी पोस्टरं आधी 15 ते 20 रुपयांत मिळायची; ती आता 200 रुपयांनी विकली जातात! या मूल्यवृद्धीत आमचा वाटा आहेच... आम्ही फक्त खरेदी नाही केली; मध्यंतरी एक लिलावही केला आणि पुन्हा दिल्लीत 18 जुलैरोजी होणाऱ्या लिलावातही फिल्म पोस्टरं आहेत.'

तुली, गंगर, आर्य या सर्वांनीच 'तुमच्या डेटाबेसमध्ये कायकाय आहे याची यादी इंटरनेटवर कधी येणार?' या प्रश्ानवर, 'काही महिने लागतील' हे उत्तर दिलं असं का? तर म्हणे, केवळ शाद्बिक यादी नेटवर न ठेवता, थेट चित्रमय डेटाबेसच ठेवायचा, अशी महत्त्वाकांक्षा आहे! हे काम पाच सॉफ्टवेअर कंपन्यांनी अर्धं सोडलं. आता सहावी कंपनी सरसावली आहे.

हे नेट-डेटाबेसचं काम आणि त्याआधीचं तपशीलवार क्रॉस-कॅटलॉगिंग पूर्ण झाल्यावरच सामान्य माणसाला 'ओसियान्स आर्काइव्ह'चा लाभ मिळेल. तोवर 'जहांगीर' मधल्या प्रदर्शनावरच समाधान मानायचं.

विबुधप्रिया दास

 
</text>
</doc>
