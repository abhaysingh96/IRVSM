<doc>
<docno>1158614.cms.txt</docno>
<text>
 
संवाद
कोई पत्थर से ना मारे...
[ Sunday, July 03, 2005  12:15:37 am]


रोजच्या सारखीच ट्रेनने घरी परतणारी मनिषा काकतकर 21 जूनला कुणा अज्ञात विकृत पोरानं लेडिज डब्यावर भिरकावलेल्या दगडाची बळी ठरली. डोळ्याला गंभीर दुखापत झालीच. शिवाय, डॉक्टरांनी ब्रेन इंज्युरीचीही भीती बोलून दाखवली होती. पण मनिषा आता बरी होतेय कारण तिचं नशिब तिच्या सोबत होतं. अर्थात, मानसिक धक्क्यातून सावरायला तिला खूप वेळ लागणार आहे. हे झालं मनिषाचं. पण हा फक्त मनिषाचाच प्रश्ान् नाही. तो प्रश्न भविष्यातल्या अनेक मनिषांचा आहे आणि स्वत:ला सिद्ध करण्यासाठी या विकृ त मार्गाचा सहारा घेणाऱ्या त्या किशोरवयीन मुलांचा, त्यांच्या भविष्याचाही आहे...

' ए छोटे, अब मेरी बारी, देख... मेरा शॉट एकदम 'कैफ' माफिक लगता है के नही... वो देख ट्रेन आरेली है... चल.. एक, दो, और...

अरे शॉट एकदम परफेक्ट, देख उस ट्रेनसे आवाज आरेला है .. क्या बोला था मैं.. अब चल भाग साले....'

संध्याकाळी सात-साडेसातच्या सुमारास त्या ट्रेनमध्ये अचानक काय झालं, हे कोणालाच समजलं नाही!!

पावसामुळे वातावरणही जरा जास्तच काळोखलेलं होतं. गार वारं आणि पावसाची बुरबुर... अशा मुग्ध वातावरणात ट्रेनच्या दरवाजात उभं राहून प्रवास करताना थोड्यावेळाकरिता का होईना सगळ्या काळज्या ट्रेनच्या वेगाबरोबरच मागे पडायला लागल्या होत्या... आणि अचानक त्या काळोखातूनच काही तरी खाटकन आलं. त्यापाठोपाठ जोराची किंचाळी आणि दुसऱ्या क्षणी, दरवाजात उभ्या मनिषाचा हसरा चेहरा रक्ताने माखलेला होता!

21 जून रोजी खच्चून भरलेल्या विरार फास्ट लोकलवरच्या दगडफेकीचा बळी बोरिवलीला राहणारी मनिषा काकतकर ठरली. अर्थात आजुबाजूच्या लोकांनी लगेचच पुढाकार घेतला, तात्पुरते प्रथमोपचार पुरवण्यात आले, मोबाइलवरून घरच्यांशी संपर्क साधण्यात आला, लागलीच नजिकच्या रुग्णालयात दाखलही करण्यात आले. तातडीने मिळालेल्या उपचारामुळे आता मनिषाची प्रकृती सुधारते आहे. पण ज्यावेळी तिला दाखल केले त्यावेळी मात्र तिची अवस्था अत्यंत वाईट होती. डोळ्याला झालेल्या खोल जखमेतून प्रचंड रक्तस्त्राव होत होता. शिवाय कपाळालाही लागले होते. डोळ्यासारखा नाजूक अवयव गमावण्याची भीती आणि कदाचित मेंदूलाही इजा झाली असण्याची शक्यता डॉक्टरांनी वर्तवली होती.

पण मनिषा नशिबवान ठरली! तिची जखम हळूहळू भरते आहे. अर्थात, तिला दगड कोणी मारला हे अद्याप कळलेलं नाही.

अशा प्रकारचे गुन्हे रेल्वेच्या आजुबाजूला असलेल्या झोपडपट्ट्यांमधून, मुलांच्या खेळातून बऱ्याचदा घडत असतात असं पोलिसांचं म्हणणं आहे. पोलिसांचे निष्कर्ष, शोध चालू असेलही, पण या अचानक घडलेल्या घटनेनं तिला झालेली शारीरिक जखम भरत आली असली तरी मानसिक जखम मात्र अजूनही ओली आहे. घटनेला तब्बल आठवडा उलटला तरीही त्यादिवशी अचानक सामोरं जावं लागलेल्या प्रसंगाची आठवणही तिला प्रचंड अस्वस्थ करते आहे! डोळ्यासमोर सतत तीच घटना रुंजी घालतेे. ऑफिसच्या आणि इतर कारणांसाठी दररोज पश्चिम रेल्वेचा प्रवास करावा लागणाऱ्या मनिषाने त्या प्रवासाचाही धसका घेतला आहे.

मानसोपचार तज्ज्ञांच्या मते, अशा आकस्मिक हल्ल्यामुळे प्रचंड मानसिक आघात होऊ शकतो. या आघातामुळे शारीरिक नाही तर मानसिक नुकसानच जन्मभराकरिता होऊ शकतं.

देगडफेकीच्या गुन्ह्यांबाबत बोलताना रेल्वे पोलिस आयुक्त सुरेश खोपडे म्हणाले की, अशाप्रकारच्या घटनांमध्ये सुगावा लागणं फार कठीण असतं कारण या गुन्ह्यांमध्ये काळोख्यावेळेचा आधार घेतला जातो आणि जरी दिवसाढवळ्या कोणी प्रवाशाला लक्ष्य केलंच तरी तो हल्ला इतका अचानक असतो की, स्वत:ला सावरणं आणि ट्रेनचा वेग यांमधून गुन्हेगार कोण आहे हे निरखणं अशक्यच असतं. अपघाताला बळी पडलेल्या व्यक्त ीला गुन्हेगाराचा चेहरा ओळखता येत नाही. परिणामी, गुन्हेगारच माहीत नसल्यामुळे तो शोधणं म्हणजे तारेवरची कसरतच असते. हे गुन्हे घडतात ती ठिकाणे बहुतेकदा रेल्वेनजिकच्या झोपडपट्टीतली असतात. निव्वळ अशा काही निष्कर्षाअंती झोपडपट्ट्यांमध्ये फील्डिंग लावून, ज्या भागात जास्तीत जास्त वेळा दगडफेकीसारखे गुन्हे घडतात तिथे पेट्रोलिंग करून गुन्हेगाराचा छडा लावण्याचा प्रयत्न केला जातो. शिवाय या झोेपडपट्ट्यांमध्येच मोहल्ला कमिटी तयार करण्यात आल्या असून या कमिटीला विशेष ट्रेनिंग देण्यात येतं. या कमिटीचा सभासद या संशयित वस्त्यांमध्ये किंवा टारगट मुलांच्या समुहात मिसळून गुप्तपणे हा गुन्हा कोणी केला असावा याचा अंदाज घेतात. त्याचबरोबर अशाप्रकारच्या निव्वळ क्षणभंगुर आनंदाच्या खेळामुळे कोणा अनाहुताच्या आयुष्याचा कशा तऱ्हेने खेळखंडोबा होऊ शकतो याचं समुपदेशन केलं जातं. गुन्हेगार सापडला नाही तरी निदान घडणाऱ्या गुन्ह्याला तरी भविष्यात आळा बसण्याची शक्यता निर्माण होते. या उपाययोजनेचा फायदा होत असून दगडफेकीचे प्रकार बऱ्याच प्रमाणात कमी होत असल्याचंही खोपडे यांनी सांगितलं. 2001 मध्ये 32, 2002 मध्ये 21, 2003 मध्ये 16, 2004 साली 7 आणि यावषीर् अद्यापपर्यंत 5 दगडफेकींच्या गुन्ह्यांची नोंद झाली आहे. अर्थात, रेल्वे पोलिसांनी नोंदवलेली ही आकडेवारी मोहल्ला कमिटीच्या यशाची ग्वाही देत असल्याचे त्यांचे म्हणणे आहे.

अशा प्रकारचे गुन्हे कमी होणं निश्चितच स्वागतार्ह आहे. पण जेव्हा पुन्हा एखादी मनिषा अशा अपघाताला बळी पडते. तेव्हा वर्तमानपत्रातली बातमी आणि तिचा (किंवा त्याचा) फोटो पाहून यांचं पुढे काय आणि असं करण्यामागे या दगडफेक्यांना साधायचं तरी काय असतं (आणि आपण रोज त्याच ट्रेनच्या फुटबोर्डवर उभं राहून हवा खात असतो), असा विचार डोकावल्याशिवाय राहात नाही.

मानसोपचारतज्ज्ञांच्या मते, असे गुन्हे करणाऱ्यांत एका ठराविक वयातील मुलांचे प्रमाण जास्त आहे. साधारण अर्धवट समज येण्याच्या वयात, स्वत:तल्या ताकदीची जाणीव होत असताना आणि त्यावर चित्रपट, मालिकांच्या प्रभावामुळे मित्रामित्रांमध्ये बेट लावत, चॅलेंज देत अशा गुन्ह्याला आपापसातच प्रवृत्त केले जाते. ही मुलं ज्या ठिकाणी रहातात तिथलं वातावरणही विकृत मानसिकता निर्माण करायला कारणीभूत असतं. लेडीज डब्यात निसटतं दर्शन घडणाऱ्या मुलींचं लक्ष स्वत:कडे वेधत विकृत हावभाव करणं, मोठमोठ्यानं शिव्या घालणं याचीच पुढची पायरी म्हणजे हे नेमबाजीचं कौशल्य...

अनेक कुटंुबवत्सल मुंबईकरांचं एक अत्यंत लाडकं वाक्य आहे... 'सकाळी बाहेर पडलेली व्यक्ती संध्याकाळी घरी व्यवस्थित परतली तरी देव पावला!' या वाक्यामध्ये अधनंमधनं हमखास घडणाऱ्या लोकलवरच्या दगडफेकीची भीतीही समाविष्ट आहे हे सांगणे न लगे.

अशा गुन्ह्यांमध्ये गुन्हेगार शोधत बसण्यापेक्षा नव्या गुन्हेगारांचा जन्म थांबवणं हाच एक उत्तम उपाय आहे. त्याकरिता त्याविशिष्ट स्तरातल्या मानसिकतेचा अभ्यास करून पाळमुळं उपटली पाहिजेत.

मनिषा आता बरी होत आहे कारण तिचं नशिब तिच्या सोबत होतं. अर्थात मानसिक धक्क्यातून सावरायला तिला खूप वेळ लागेलच. पण हा फक्त मनिषाचाच प्रश्ान् नाही. तो प्रश्ान् भविष्यातल्या अनेक मनिषांचा आहे आणि स्वत:ला सिद्ध करण्यासाठी या विकृ त मार्गाचा सहारा घेणाऱ्या त्या किशोरवयीन मुलांचा, त्यांच्या भविष्याचाही आहे...

वैष्णवी कानविंदे

 
</text>
</doc>
