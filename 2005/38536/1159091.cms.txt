<doc>
<docno>1159091.cms.txt</docno>
<text>
 
महामुंबई
ना प्रवेश, ना रिझल्ट, ना मेरीट लिस्ट
[ Sunday, July 03, 2005  10:53:02 pm]


म. टा. प्रतिनिधी

मुंबई : फी वाढवून देईपर्यंत विद्यार्थ्यांना प्रवेश नाकारण्याचा पावित्रा घेतलेल्या शिक्षणसम्राटांनी 50 टक्के मॅनेजमेंट कोट्यासाठी घेतलेल्या 'असो-सीईटी'च्या निकालाची अंतिम मेरीट लिस्ट अजुनही जाहीर केलेली नाही. दुसरीकडे, सीईटीचा निकाल जाहीर होऊन 20 दिवस उलटून गेले तरी कित्येकांना रिझल्टची कॉपी न मिळाल्याने विद्याथीर् आणि पालक हवालदिल झाले आहेत.

असोसिएशनच्या वेबसाईटवर दिलेल्या माहितीप्रमाणे 30 जूनला अंतिम मेरीट लिस्ट जाहीर करण्यात येणार होती. मात्र, ती अजुनही देण्यात आलेली नाही. दुसरीकडे, 15 जूनला रिझल्ट जाहीर झाल्यानंतर आठवड्याभरात रिझल्ट घरपोच विद्यार्थ्यांना पाठविले जाणार होते. मात्र, काही विद्यार्थ्यांना अद्याप रिझल्टच मिळालेले नाहीत. ज्यांना रिझल्ट मिळाला नाही, त्यांनी डुप्लिकेट कॉपीसाठी अर्ज करावा, असे सांगण्यात आले आहे.

मात्र, त्यासाठी एक हजार रुपये आकारले जाणार आहेत. पोस्टाने रिझल्ट पाठविण्याचा निर्णय असोसिएशनचा होता. मग, ते मध्येच कुठे गहाळ झाले असे जरी मानले तरी त्यासाठीचा हजार रुपयांचा भुर्दंड आपल्याला कशाला असे पालकांचे म्हणणे आहे.

या संदर्भात असोसिएशन ऑफ मॅनेजमेंट ऑफ अनएडेड प्रायव्हेट मेडिकल अॅण्ड डेंटल कॉलेजेसचे प्रवक्ते डॉ. शैलेश कोरे यांच्याशी संपर्क साधला असता त्यांनी सर्व विद्यार्थ्यांना रिझल्टच्या कॉपी पाठविण्यात आल्याचे सांगितले. तसेच, ज्या विद्यार्थ्यांना रिझल्ट मिळाले नसतील त्यांनी असोसिएशनशी ई-मेलद्वारे संपर्क साधावा, अशी माहिती डॉ. कोरे यांनी दिली.

या संदर्भात प्रवेश नियंत्रण समितीने कार्यालयीन सचिव विजय कुलकणीर् यांच्याशी संपर्क साधला असता त्यांनी या प्रकारच्या तक्रारी आपल्याकडे आल्या नसल्याचे सांगितले. मात्र, अशा काही तक्रारी असल्यास विद्यार्थ्यांनी समितीच्या कार्यालयात संपर्क साधावा. ज्या तक्रारीत तथ्य आढळेल त्यांची निश्चितपणे दखल घेतली जाईल, असा आश्वासन कुलकणीर् यांनी दिले.

 
</text>
</doc>
