<doc>
<docno>1159093.cms.txt</docno>
<text>
 
महामुंबई
वसईजवळील खाडीत 7 मृतदेह सापडले
[ Sunday, July 03, 2005  10:54:40 pm]


म. टा. वृत्तसेवा

वसई : ओव्हरहेड वायर तुटल्याने रेल्वे वाहतूक बंद झाल्यानंतर वसई-विरार परिसरातील काही जण गुरुवारी रात्रीपासून बेपत्ता झाले होते; त्यापैकी 6 जणांचे मृतदेह रविवारी सकाळी खाडीत आढळून आले. या विचित्र अपघाताची वेळीच दखल न घेतल्याचेही आता उघडकीस आल्याने या भागात खळबळ आणि संतापाची लाट उसळली आहे.

गुरुवारी रात्री सातच्या सुमारास वसई-नालासोपारा दरम्यान ओव्हरहेड वायर तुटल्याने वसई-विरार दरम्यान तीन तास वाहतूक बंद पडली होती. प्रचंड गदीर् उसळल्याने वसई स्थानकात प्रवाशांचा उदेकही झाला होता. काही प्रवाशी उशीर झाल्याने रात्रीच्या काळोख्यात वसई स्थानकातून नालासोपाऱ्याकडे चालत निघाले. रात्रीच्या पावणेनऊच्या सुमारास आचोळे खाडीवरून चालत जाणाऱ्या प्रवाशांनी मागून बलसाड पॅसेंजर अचानक आल्याचे पाहून जीव वाचवण्यासाठी खाडीच्या पाण्यात उड्या टाकल्या होत्या. पण त्याची कुणीच दखल न घेतल्याने हा प्रकार दाबला गेला होता.

वसई खाडीत एवढ्या मोठ्या प्रमाणावर मृतदेह सापडल्याने पोलिसांनी शोधमोहीम हाती घेतली आहे. मृतदेह हाती लागल्याने बेपत्ता झालेल्यांचे नातेवाईक पुढे येण्याची शक्यताही पोलिसांनी वर्तवली आहे. पोलिसांमधे असलेल्या गुन्ह्याच्या हद्दीच्या वादामुळे एवढा भीषण अपघाताची नोंद वेळीच होऊ न शकल्याच्या या धक्कादायक घटनेबद्दल प्रचंड संताप व्यक्त करण्यात येत आहे.

अखेर शनिवारी संध्याकाळी उशिरा नालासोपारा येथे राहणाऱ्या सावित्रीबाई जाधव (45) यांचा मृतदेह नवघर पूवेर्कडील खाडीत आढळून आला. त्यानंतर रविवारी सकाळीच खाडीलगत चार मृतदेह सापडले. यापैकी जेटीबाई राठोड (55), वंदना कपाटे (35) या नालासोपाऱ्यात राहणाऱ्या महिलेसह विरार येथील धनजी यादव (11) यांची ओळख पटली असून एका महिलेच्या मृतदेहाची अद्याप ओळख पटलेली नाही. यातील सावित्रबाई आणि वंदना वसईतील एकाच कंपनीत कामाला असल्याने त्या दोघी एकत्र घरी परतत होत्या. रविवारी संध्याकाळी नालासोपारा येथे राहरणारे व महिंदमध्ये नोकरीस असलेले ए. के. सिंधू (51) तसेच माहीमचे रहिवाशी झविअर डीकॉस्टा (74) यांचे मृतदेह सापडले. मृतदेह हाती लागल्यानंतर खाडीत उड्या टाकताना पाहिले असल्याची कबुली एका मोटरमनने दिल्याचे सांगण्यात येते. त्यामुळे अद्यापही, आणखी काही जण खाडीत उड्या टाकल्याने बेपत्ताच असल्याचेही सांगण्यात येते. सुमन वाडकर (30) ही नालासोपारा येथे राहणारी महिला बेपत्ता असल्याची तक्रार करण्यात आली आहे.

याच रात्री वाघोली येथील बाबू नाईक वसई येथे रेल्वे अपघातात ठार झाले होते.

दुसऱ्या दिवशी नालासोपारा पोलिस ठाणे, वसई रेल्वे स्थानक आणि माणिकपूर पोलिस ठाण्यात बेपत्ता झाल्याच्या तक्रारी दाखल करण्याचा प्रयत्न केला होता. पण बेपत्ता व्यक्ती नेमकी कुठे गायब झाली याचा ठावठिकाणा नसल्याने कुठल्याच पोलिस ठाण्यात या प्रकाराची नोंद झाली नसल्याचे उघडकीस आले आहे.

' नालासोपारा पोलिस ठाण्यात काही जण तक्रारी घेऊन आले होते; पण आमच्या हद्दीत अपघात झाला नसल्याने नोंद करण्यात आली नाही', असे पोलिस ठाण्यातून सांगण्यात आले. तर, रेल्वेमध्ये अपघात न झाल्याने तशी तक्रार नोंदवून घेतली न गेल्याचे रेल्वे पोलिसांनी सांगितले. मात्र रेल्वे पोलिसांनी काही जणांची नावं लिहून घेतली होती, हे सांगण्यास विसरले नाहीत. त्यामुळे चार मृतदेह हाती लागले असले तरी अद्याप काही जण बेपत्ता झाले असावेत असा संशय रेल्वे पोलिस व्यक्त करीत आहेत.

 
</text>
</doc>
