<doc>
<docno>1158952.cms.txt</docno>
<text>
 
देश-विदेश
भाजपचीच धोरणे काँग्रेस राबवणार का?
[ Sunday, July 03, 2005  08:47:31 pm]


वृत्तसंस्था

नवी दिल्ली : केंदातील संयुक्त पुरोगामी आघाडी (यूपीए) सरकारच्या आथिर्क धोरणांवर डावे पक्ष वेळोवेळी नाराजी व्यक्त करीत असताना मार्क्सवादी कम्युनिस्ट पक्षाचे ज्येष्ठ नेते व पश्चिम बंगालचे माजी मुख्यमंत्री ज्योती बसू यांनी हा सूर अधिक तीव्र करीत 'भारतीय जनता पक्षाच्या सरकारने राबवलेली आथिर्क धोरणेच हे सरकार राबवणार का' असा सवाल केला आहे.

' पीपल्स डेमॉक्रसी' या पक्षाच्या मासिकात लिहिलेल्या एका लेखात बसू यांनी हा सवाल केला आहे. आपल्या आथिर्क धोरणांनी देशातील जनतेचे भले होत आहे का, याचा विचार काँग्रेसने करायला हवा. याबाबत त्यांनी आत्मपरीक्षण करणे आवश्यक आहे, असे सांगत, बेबंद खुले अर्थकारण तसेच खासगीकरणाचेच धोरण काँग्रेस राबवणार आहे का, भाजप व काँग्रेसच्या धोरणांत काही फरक राहणार आहे का, असा सवाल बसू यांनी केला आहे.

काँग्रेस हा सेक्युलर पक्ष असल्याचा विश्वास माकप बाळगून आहे. तो देशातील सर्वात मोठा पक्ष आहे. देशाचा सेक्युलर पाया कायम राखण्यासाठी या पक्षाने जबाबदारी उचलायला हवी, असेही बसू यांनी नमूद केले आहे. यूपीए सरकारला आमचा पाठिंबा मुख्यत: सेक्युलरिझमच्या मुद्यावरचा आहे, हे त्यांनी ध्यानात ठेवावे, असा सल्लाही त्यांनी या लेखात दिला आहे.

 
</text>
</doc>
