<doc>
<docno>1159018.cms.txt</docno>
<text>
 
बहुतांची अंतरे
स्वत:चे नाक कापून दुसऱ्याला अपशकुन!
[ Sunday, July 03, 2005  09:21:33 pm]


' आबा एकाकी!' ही बातमी आणि 'बारमालक उत्तीर्ण' हा अग्रलेख (म. टा. 25 जून) वाचला. राज्यपालांच्या या निर्णयाला काँग्रेस आणि राष्ट्रवादी यांच्या शह आणि काटशहाच्या राजकारणाचा पदर आहे, त्याचप्रमाणे राष्ट्रवादीमधल्या मतभेदांचा पैलूही या निर्णयाला आहे. आर. आर. पाटील यांची वाढती लोकप्रियता काँग्रेसला सलते, त्याचप्रमाणे ती राष्ट्रवादीमधील तरुण मंत्र्यांनाही अस्वस्थ करून जाते, हे सत्य नाकारता येणार नाही. एकूण काय स्वत:चे नाक कापून दुसऱ्याला अपशकुन करण्याचा हा प्रकार आहे.

राज्यपालांना या वटहुकुमावर सही करायची नव्हती, तर 3 जून रोजी पाठवलेला वटहुकूम परत करण्यासाठी 21 जून का उजाडला, याविषयी वेगवेगळे प्रवाद आहेत. म्हणूनच या अठरा दिवसांत काय घडले, हे कायदाप्रेमी जनतेला कळले पाहिजे. हा देश बदमाष बारमालक आणि माफियांना आंदण दिलेला नाही, हे संबंधितांनी लक्षात ठेवलेले बरे. बारबालांचे पुनर्वसन करा म्हणणारे सेवाभावी(?) तसेच गोविंदासारखे नाठाळ राजकारणी, गिरणी कामगार उद्ध्वस्त होताना कुठल्या बिळात लपले होते? आता बुद्धिवाद्यांनी घरात बसून चर्चा करण्याऐवजी या ढोंगी लोकांच्या मोर्च्याला प्रतिमोर्च्याचे उत्तर देऊन गृहमंत्री आर. आर. पाटील यांच्या पाठीशी उभे राहण्याची वेळ आली आहे; कारण उद्या गृहमंत्र्यांनी माफिया गँग्जवर कारवाई केल्यास आधी या गँगमधील तरुणांचे पुनर्वसन करा, असेही हे म्हणतील! मुळात ज्या बारमालकांनी या बारबालांना त्यांच्या गरिबीचा फायदा घेऊन परप्रांतातून मुंबईत आणून करोडो रुपयांची माया जमवली, या गोष्टीचा भुर्दंड आम्हा पगारधारकांवर का?

स्वत:च्या मुख्यमंत्र्यांना आठ दिवस न भेटणाऱ्या सोनिया गांधी बारबालांच्या शिष्टमंडळाला लगेच भेट देतात. काँग्रेसच्या प्रथेप्रमाणे हायकमांडने प्रभा राव यांना प्रदेश अध्यक्षपदी बसवून विलासरावांच्या खुचीर्खाली बॉम्ब ठेवला आहे. त्यातच प्रभा राव यांनी बारसंबंधी पक्षाची भूमिका ठरलेली नाही, असे सांगून टाकले. त्यांचे वक्तव्य व कृष्णा यांची कृती यातून काँग्रेसच्या महाराष्ट्रातील भावी राजकारणाचे संकेत मिळतात.

दिलीप मंगेश नाबर, बोरिवली, मुंबई.

 
</text>
</doc>
