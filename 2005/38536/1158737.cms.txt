<doc>
<docno>1158737.cms.txt</docno>
<text>
 
महामुंबई
लोखंडी पाळणा आणि 'काला पत्थर'
[ Sunday, July 03, 2005  02:07:11 am]


प्रकाश परांजपे

शहापूर : घाटघर प्रकल्पाच्या 300 मीटर उंचीवरील उल्लोळ विहिरीचा परिसर... रोरावणारा वारा, कोसळणारा पाऊस आणि कर कर आवाज करीत विहिरीतून वर येणारा लोखंडी पाळणा... प्रकल्पाचे अधिकारी मोजक्या पत्रकारांसह त्यात शिरतात... आणि सुरू होतो मृत्यूच्या जबड्यातला काळजाचे ठोके वाढवणारा अनुभव.

मुंगीच्या गतीने पाळणा सरकू लागतो. सगळ्यांच्याच मनात देवतांची प्रार्थना सुरू असते. पाळणा इतका हळू असतो की, थ्रिल संपून कधी एकदा सुरक्षित उतरतो असे प्रत्येकाला वाटू लागते. अखेर 15 मिनिटांनी पाळणा प्लॅटफॉर्मजवळ येऊन थांबतो. जमीन आता दोन फुटांवर. प्लॅटफॉर्मवर उभे शाखा इंजिनीअर जोशी वॉकीटॉकीवर 'पाळणा दोन फूट खाली करा' अशा सूचना करतात. पण कसे कुणास ठाऊक, पाळणा दोन फुटांपेक्षा जास्तच खाली उतरू लागतो, तेव्हा पुन्हा छातीत धडकी भरते, कारण सव्वा फुटांवर पाण्याने गच्च भरलेला टनेल. पाळणा पुन्हा हलतो आणि सारे प्लॅटफॉर्मवर उतरतात.

अॅक्वारेस्टचे विजय शिवतारे पाणबुड्याचा पोषाख घालून गाळाने भरलेल्या अॅप्रोच टनेलमध्ये उडी घेतात. तेव्हा त्या बोगद्यात दिसतात फक्त कोकण कड्यावरील झाडांचे तुकडे, माती आणि रेती. हे पाहून झाल्यावर सर्वजण पाळण्यात शिरतात. पाळणा वर न जाता, थोडा खालीच जातो. इंजिनीअर दाभाडकर वॉकीटॉकीवरून सूचना देतात. हळूहळू पाळणा वर सरकू लागतो. 17 मिनिटे मुंगीच्या गतीनेच पाळणा जमिनीवर येतो, तेव्हा प्रत्येकाला आठवत असतो 'काला पत्थर'.

 
</text>
</doc>
