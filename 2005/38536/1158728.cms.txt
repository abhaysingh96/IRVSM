<doc>
<docno>1158728.cms.txt</docno>
<text>
 
महामुंबई
तृतीयपंथीयावर गोळीबार
[ Sunday, July 03, 2005  02:03:45 am]


मुंबई (म. टा. प्रतिनिधी) : शरीर संबंधाला विरोध करणाऱ्या तृतीयपंथीयावर चौघांनी गोळीबार केल्याची घटना टिळकनगर येथे घडली. जखमी तृतीयपंथियाला उपचारासाठी रुग्णालयात दाखल करण्यात आले आहे.

तृतीयपंथी राणी 29 जून रोजी टिळकनगर स्टेशनजवळून रात्री साडेनऊच्या सुमारास घरी परतत असताना चौघा अनोळखी व्यक्तींनी तिला रोखले. तिने त्यांना डावलून पुढे जाण्याचा प्रयत्न केला असता त्यांनी तिचा रस्ता अडवला. यातील एकाने तिच्याकडे 50 रुपयांच्या बदल्यात शरीरसंबंधांची मागणी केली. मात्र राणीने ती धुडकावून लावली.

त्यामुळे या चौघांनी तिला बेदम मारहाण केल्याने तिच्या अंगातून रक्तस्त्राव सुरू झाला. तशातच त्या सगळ्यांना चकवून तिने घर गाठले. तिच्याबरोबर राहणाऱ्या पंजूने तिच्यावर प्राथमिक उपचार केले.

दुसऱ्या दिवशी राणीच्या वेदना सुरूच राहिल्याने तीने शीव येथील एका डॉक्टरचा दवाखाना गाठला. डॉक्टरांनी तिला एक्सरे काढण्यास सांगितले. त्यानुसार तिने एक्सरे काढला तिच्या मानेमध्ये बंदुकीची गोळी शिरल्याचे आढळून आल्याने ताबडतोब शस्त्रक्रिया करण्याचा निर्णय घेण्यात आला. त्यानुसार चेंबूर येथील एका नसिर्ंग होममध्ये तिच्यावर सुमारे चार तासांची शस्त्रक्रिया झाल्यानंतर तिच्या शरिरातील दोन गोळ्या बाहेर काढण्यात आल्या. याप्रकरणी टिळक नगर पोलिस ठाण्यात गुन्हा दाखल करण्यात आला आहे.

 
</text>
</doc>
