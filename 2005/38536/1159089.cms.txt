<doc>
<docno>1159089.cms.txt</docno>
<text>
 
महामुंबई
 'इन कॅमेरा' सुनावणीसाठी सलमान हायकोर्टात
[ Sunday, July 03, 2005  10:51:40 pm]


म. टा. प्रतिनिधी

मुंबई : अभिनेता सलमान खान याने आपल्याविरुद्धच्या मोटार अपघात खटल्याची 'इन कॅमेरा' सुनावणी घेण्यासाठी आता मुंबई हायकोर्टात धाव घेतली असून त्यावर सोमवारी सुनावणी घेण्यात येणार आहे.

सलमानचा या विनंतीचा अर्ज कनिष्ठ न्यायालयाने फेटाळून लावल्याने त्याने हायकोर्टात दाद मागितली आहे. हे प्रकरण हायकोर्टात न्या. विजया कापसे-ताहिरलमानी यांच्यापुढे सुनावणीला ठेवण्यात आले आहे.

सलमानने 'इन कॅमेरा' सुनावणीसाठी जी कारणे दिली आहेत त्यात हा खटला बसत नसल्याचे स्पष्ट करीत कनिष्ठ न्यायालयाने त्याचा अर्ज फेटाळून लावला. बलात्कार अथवा एखाद्या खटल्यात साक्षीदारांची ओळख गोपनीय ठेवायची असली तर अशा खटल्यांमध्येच 'इन कॅमेरा' सुनावणीची परवानगी देण्यात येते. त्यात हा खटला येत नाही, असे कनिष्ठ न्यायालयाने नमूद केले.

या खटल्याला प्रसार माध्यमांकडून अवास्तव प्रसिद्धी दिली जात असून साक्षीदारांच्या मुलाखतीसुद्धा वृत्तपत्रांमध्ये आल्या आहेत त्यामुळे कोर्ट आणि जनतेत पूर्वग्रहदूषित मत निर्माण होण्याची शक्यता असल्याचे प्रतिपादन सलमानचे वकील दिपेश मेहता यांनी आपल्या युक्तिवादात कनिष्ठ न्यायालयापुढे स्पष्ट केले होते. सलमानला हायकोर्टाने खटल्याच्या सुनावणीला हजर राहण्याच्या अटीतून सूट दिली असून कनिष्ठ न्यायालयाने आवश्यक असल्यासच सलमानला कोर्टात हजर राहण्याची सक्ती करावी, असे कोर्टाने म्हटले . सलमानविरुद्ध मोटार अपघाताच्या खटल्यात सदोष मनुष्यवधाचा गुन्हा दाखल करण्यात आला होता, मात्र तो गुन्हा हायकोर्टाने अयोग्य ठरवून तो काढून टाकला आहे. त्यामुळे खटल्याची सुनावणी मॅजिस्ट्रेट कोर्टाकडे पाठविण्यात आली व तेथे तो खटला सुरु आहे. या खटल्यात 6 ऑक्टोबर,2003 रोजी सलमान खानविरुद्ध 10 आरोप निश्चित करण्यात आले आहेत.

 
</text>
</doc>
