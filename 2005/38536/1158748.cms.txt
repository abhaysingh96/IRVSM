<doc>
<docno>1158748.cms.txt</docno>
<text>
 
देश-विदेश
संघ 'फाळणी'च्या उंबरठ्यावर?
[ Sunday, July 03, 2005  02:13:34 am]


सुरत (वृत्तसंस्था) : भारतीय जनता पक्षाचे अध्यक्ष लालकृष्ण अडवाणी यांनी पाकिस्तानचे जनक मोहम्मद अली जीना यांच्याबाबत केलेल्या वादग्रस्त विधानानंतर त्यांना अध्यक्षपदी ठेवायचे की काढायचे, यावरून संघपरिवारात दुफळी माजली आहे. राष्ट्रीय स्वयंसेवक संघाच्या रविवारपासून होणाऱ्या बैठकीसाठी जमलेल्या परिवारातील ज्येष्ठ नेत्यांमध्ये या मुद्द्यावरून मतभेद निर्माण झाल्याने चित्र आहे.

संघपरिवारातील एक गट, अडवाणी यांना पक्षाची डागडुजी करण्यासाठी काही काळ द्यावा आणि कालांतराने अडवाणी यांनी दुसऱ्या फळीतील नेत्याकडे सन्मानपूर्वक सूत्रे सोपवावीत, अशा विचारांचा आहे. तर अडवाणी यांनी तात्काळ पदावरून पायउतार व्हावे आणि एखादा कट्टर हिंदुत्ववादी नेता पक्षाध्यक्षपदी यावा, अशी आग्रही भूमिका तोगडिया आणि इतर जहाल नेत्यांनी घेतली आहे.

अडवाणी यांच्याबरोबरच संघ आणि विहिंपवर नुकतीच जाहीरपणे तोफ डागणारे पक्षाचे राष्ट्रीय सचिव सुधींद कुलकणीर् यांच्यावरही संघ नेतृत्व नाराज आहे. कुलकणीर् यांनी पदाचा राजीनामा देण्याची तयारी दर्शवली असली तरी त्यांच्यावर अडवाणींची कृपादृष्टी कायम राहील, असे काही नेत्यांना वाटते.

सरसंघचालक के. एस. सुदर्शन, विश्व हिंदू परिषदेचे नेते प्रवीण तोगडिया यांच्यासह संघपरिवारातील सुमारे दोन डझन ज्येष्ठ नेते येथील 'एकलव्य' आंबेडकर भवनमध्ये शनिवारीच एकत्र आले.

 
</text>
</doc>
