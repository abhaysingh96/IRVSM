<doc>
<docno>1158597.cms.txt</docno>
<text>
 
संवाद
हॅपिली मॅरिड...
[ Sunday, July 03, 2005  12:03:07 am]


आणखी दोन-एक वर्षांनी त्यांच्या लग्नाला पंचवीस वर्षं पूर्ण होणार होती. तशी शक्यता आता अगदीच मावळलीय असंही नाही. 'अशाही' परिस्थितीत आपल्याकडे लग्नं टिकून राहतातच की...

त्याचं आणि तिचं लग्न रीतसर घरातल्या वडीलधाऱ्या मंडळींनी ठरवून झालेलं. ज्योत्स्नाला बँकेतली नोकरी होती म्हणून बरीच 'चांगली' स्थळं सांगून यायची. अनिलची नोकरी खाजगी कंपनीतली. पण बऱ्यापैकी वरच्या पदावरची. त्याकाळी हनिमून आजच्या इतका रूढ नव्हता. त्यामुळे ते हनिमूनला वगैरे गेले नाहीत. पण घरादारातल्यांनी, नातेवाईकांनी तगादा लावण्याच्या आधीच तिच्याकडे 'गोड' बातमी येऊन पोहोचली होती. लग्नानंतर वर्षा-सव्वा वर्षातच आदित्य आणि त्या पाठोपाठ दोन वर्षांनी निशांत. बँकेतली नोकरी, सासुबाईंच्या मदतीने दोघांचा सांभाळ असं सारं नीटनेटकं होत राहिलं. घरातलं सामानसुमान, तिचे दागदागिने यात यथावकाश वाढ होत गेली. कालांतराने तिच्या दीराचं लग्न झालं. सासुसासऱ्यांनी मनाचा मोठेपणा दाखवून दोन्ही लेकांना वेगळे संसार थाटण्याची वाट स्वत:हून दाखवली.

एकत्र कुटुंबातनं ती विभक्त कुटुंबात राहायला गेली. हाही बदल तितक्याच संथपणानं घडला होता. स्वत:चं घर उभारणं, सजवणं, दोन्ही लेकांचा सांभाळ करणं हे सारं तिनं आता नोकरी सांभाळून करायला सुरूवात केली. अडीअडचणीला सासु-सासरे, तिच्या माहेरची मंडळी होतीच. मुलांचं एका इयत्तेतून दुसऱ्या इयत्तेत जाणं, त्यातल्या वेगवेगळ्या टप्प्यांवरच्या ठराविक चिंता यापलीकडे तिच्या आयुष्यात चढउतार नव्हते. रोजची नोकरीही त्याच सुरात सुरू होती. अशाच एकसुरी आयुष्यात आदित्यची दहावी पार पडून तो इंजिनीअरिंगच्या शिक्षणासाठी मुंबईबाहेर रवाना झाला. यांचं पुन्हा तेच एकसुरी आयुष्य सुरू राहिलं.

वर्षभराने निशांत दहावीला गेला. आणि त्याचसुमारास अनिलची कलकत्त्याला बदली झाली. घरच्या सगळ्या जबाबदाऱ्या आता तिनं पार पाडणं गृहितच होतं. तिच्या क्षमतेबद्दल शंका वाटण्याला जागाच नव्हती कारण गेली अनेक वर्षं तसं पाहिलं तर त्यातला बराचसा भार तीच उचलत होती. त्याचा कुठे वेगळा उल्लेख नव्हता कारण सारं आपोआप तसंच घडत गेेलं होतं.

अनिल कलकत्त्याला गेला आणि चारएक महिन्यांनी परतलाही. सारं काही मागल्या पानावरून पुढे चालूच्या धतीर्वर पुन्हा सुरू झालं होतं. पण परतलेल्या अनिलनं सोबत एक वादळही आणलं होतं. तो परतला तेव्हा मात्र याचा मागमूसही नव्हता.

एकेदिवशी सक्काळी-सकाळी घरी एक मोठा बुके आणि केक येऊन धडकला. 'फॉर डिअरेस्ट अनिल, फ्रॉम... नेहा'.

कोण ही नेहा? ज्योत्स्नाला काहीच पत्ता नव्हता. अनिल मात्र ते सारं पाहून कधी नव्हे इतका हरखून गेला होता. त्याच्या डोळ्यातली चमक, नेहाला फोन लावण्यासाठी त्यानं केलेली एक्साइटेड लगबग तिनं कधीच पाहिली नव्हती. फोन ओठांशी लावून तो दोन-चारच मिनिटं स्वत:त हरवून काहीतरी बोलला. किचनच्या दाराशी ती उभी होती. पण त्याचं फोनवरचं बोलणं... बोलणं कसलं, कुजबुजच ती... फोनशीच विरघळून गेली होती.

एरव्ही तिने सहजच विचारलं असतं, कोण नेहा? का पाठवलंय तिने हे सगळं? पण त्या दिवशी तिची जीभच रेटली नाही. फोननंतर खुशालून स्वत:तच हरवलेल्या अनिलने थोड्या वेळाने स्वगत म्हटल्यासारखं स्वत:हूनच तिला सांगितलं. 'नेहा दुवेर् म्हणजे मिसेस दुर्व्यांची मुलगी. कलकत्त्यात ओळख झाली होती. मराठी कुटुंब म्हणून मी अधूनमधून त्यांच्याकडे जायचो. मिसेस दुवेर्, नेहा, मीता यांच्याशी छान गप्पा व्हायच्या. जेवायला बोलवायच्या अधनंमधनं मला. मोठ्या गोड पोरी!'त्यानं हे एवढंच सांगितलं. पण त्या पलीकडचं काहीतरी असावं असं वाटून का कुणास ठाऊक ती थोडीशी अस्वस्थ झालीच.

तो केक अनिलच्या वाढदिवसाचा होता. त्याच्या वाढदिवसाचा म्हणून पहिल्यांदाच त्यांच्या घरात केक आला होता. फोन आटोपल्यावर अनिल पुन्हा एकदा तो बॉक्स उघडून हरवल्यासारखा केककडे पाहात बसला. दोनएकच मिनिटं. मग खोकं बंद करून त्यानं ते किचनमध्ये आणून ठेवलं आणि 'निशांतला दे आल्यावर' एवढंच पुटपुटला. अगदी खुशीत त्यानं त्यादिवशी आंघोळ आटोपली आणि तो ऑफिसला निघून गेला. शाळेतनं आल्यावर निशांतला केक दिला तर त्यानं विचारलंच- 'केक? कसला?'

' बाबाच्या वाढदिवसाचा. कलकत्त्यातल्या कुणीतरी पाठवलाय,' ज्योत्स्नानं नकळतच निशांतशी नजरानजर टाळली होती.

केक ही सुरूवात होती. त्यानंतर कुरिअर पोचल्याच्या पावत्या, भेटीगाठी, ग्रिटिंग्ज यांचा एक सिलसिलाच सुरू झाला. कधीतरी मधेच फोनही यायचा. 'मिस्टर अनिल आहेत? मी नेहा बोलत्येय...'

मग अनिल फोनवर अर्धाएक तास सहज बोलायचा. निशांत घरात असलाच तर आपल्या बाबाच्या या 'भलत्याच' रुपाकडे एखादा विस्मयाचा कटाक्ष टाकायचा.

नेमका दिवाळीला अनिल पुन्हा कलकत्त्याला जायचंय म्हणाला. नकळत तिच्या तोंडून एक मोठा 'का?' बाहेर पडलाच. 'का म्हणजे काय, काम आहे ऑफिसचं', अनिलने तिच्या दिशेनं फेकलेलं उत्तर 'खोटं' होतं याबद्दल तिची खात्री होती.

तिची दिवाळी झाकोळून गेली होती. ऑफिसला जाताना ती दरसालप्रमाणे नवी साडी नेसली. पण ते सारं वरवरचं होतं. 'कुठेतरी काहीतरी बिनसलंय'ची जाणीव तिला अस्वस्थ करून सोडत होती. उदासवाणेपणानं तिनं ते चार दिवस रेटले. सुटीवर आलेला आदित्य, आणि निशांत कुणालाच तिच्या जीवाची घालमेल कळण्याची सुतराम शक्यता नव्हती.

दिवाळी कलकत्त्यात आटोपून परतलेल्या अनिलने पहिल्याच दिवशी संध्याकाळी जेवताना बॉम्ब टाकला. 'नेहा अॅड एजन्सीतल्या नोकरीसाठी मुंबईला शिफ्ट होणारेय. ती होस्टेलवर राहायचं म्हणत होती. पण मीच तिला म्हणालो, होस्टेल कशाला? आमचा एक वन बीएचके फ्लॅट रिकामाच पडलाय. तुला तिथं राहता येईल.'

ज्योत्स्नाचे हातपाय गार पडले होते. 'अरे पण...'. तिला चटकन काय बोलायचं ते सुचत नव्हतं. तरी तिनं गुळमुळीत कारण रेटलीच. उद्या आदित्य परत आला की त्याला लागेलच ना तो. म्हणून तर घेतलाय ना आपण. 'आपण' म्हणताना माझा त्या फ्लॅटच्या खरेदीत तुझ्यापेक्षा मोठा हिस्सा आहे, असं तिच्या उगाचच मनात डोकावून गेलं.

मनातल्या या गोष्टी काही दिवसांतच ओठांवर आल्याच. अनिलला जवळपास दिवसाआड नेहाचे फोन येत. आज काय अमुक ठरलं, उद्या काय तमुक...

एक दिवस ज्योत्स्नाचा स्फोट झालाच. कशावरनं तरी ती अनिलला याबद्दल बोल बोल बोलली. 'म्हातारपणात आता थेरं... तुझ्या त्या रां33. हे सगळं ताबडतोब बंद झालं पाहिजे.' तत्सम बरंच काही.

तिरीमिरीत तिनं अनिलच्या डायरीतनं दुर्व्यांचा कलकत्त्याचा नंबरदेखील लावला. अनिलच्या बोलण्यात कधीच उल्लेख नसलेले मिस्टर दुवेर् फोनवर होते. क्षणभर ज्योत्स्ना भांबावली पण दुसऱ्याच क्षणाला ती बोलत सुटली. 'हे काय चाललंय काय? तुम्हाला हे पटतं का? या भेटी, ही कार्डं, हे कॉल्स... शोभतं का हे सगळं? काय अर्थ या सगळ्याचा?' तिच्या प्रश्ानंच्या भडिमारावर दुवेर् जे काही बोलले त्याने मात्र ती शांत शांत झाली. दुर्व्यांनी तिला स्पष्ट शब्दांत सांगितलं, 'मलाही हे सारं अजिबात पसंत नाही. माझ्या लेकीकडून पुन्हा तुम्हाला त्रास होणार नाही. तुमच्या मिस्टरांना रोखण्याचं काम मात्र तुम्हीच करा.'

दुर्व्यांच्या अनुपस्थितीतच अनिलचे हे नवे स्नेहसंबंध जुळून आल्याची नवीच माहिती तिच्या हाती आली होती. गेली दोन वर्षं नोकरीनिमित्त लंडनला असलेले दुवेर् नुकतेच भारतात परतले होते. दुर्व्यांच्या आश्वासनाने ज्योत्स्नाची अस्वस्थता काहीशी कमी झाली असली तरी अनिलमध्ये मात्र जणू ज्वालामुखी धगधगू लागला होता.

दुसऱ्या दिवसापास्नं तिच्या घराचा सारा नूरच पालटून गेला. अनिल तिच्याशी चकार शब्दानं बोलत नव्हता. घरातल्या चहाच्या कपालाही तो शिवला नाही. निमूट आपलं आवरून बाहेर पडायचं आणि रात्री उशीरा घरी परतायचं, असा त्याचा नवा दिनक्रम सुरू झाला. बेडरूममध्ये झोपणंही त्यानं सोडून दिलं. एखाददिवशी थोडा लवकर घरी परतलाच तर तो भरपूर प्यायलेला आहे हे दडून राहत नव्हतं. त्याच्या बदललेल्या वागण्याची जाणीव एव्हाना निशांतलाही झाली होती.

आणि एक दिवस पुन्हा एकदा अनिल-ज्योत्स्नाची खडाजंगी झाली. अनिलनं त्यांचा आजवरचा अवघा संसार मोडीत काढला. 'काय सुख मिळालं मला तुझ्याकडून...'पासून 'प्रेम काय असतं ते मी त्या घरातच पहिल्यांदा अनुभवलं'पर्यंत... बरंच काही अनिल बोलत होता आणि ज्योत्स्ना अवाक होऊन ऐकत होती.

वीसबावीस वर्षांच्या सुखी संसाराची बेरीज-वजाबाकी ही अशी होती. काही नातंच जुळलं नसल्यासारखं झालं होतं. संवाद तर नव्हताच नव्हता. आपण अस्वस्थ आहोत ते कशाने? नवरा दुरावलाय याने? की सुरळीत चाललेल्या आयुष्यात हे नसतं विघ्नं कसलं, म्हणून? निशांतचं दहावीचं वर्षं...' याचीच बोच आपल्याला अधिक वाटतेय की काय?

कितीतरी दिवस हे असंच सुरू राहिलं तेव्हा तिनंच न राहवून दोन्हीकडच्या घरी... सासुसासऱ्यांकडे, आई-दादांकडे हे रामायण ऐकवलं. त्यातनं काहीतरी मार्ग निघेल म्हणून. मार्ग? कुठला मार्ग अपेक्षित होता तिला? जे नातं तिच्यात आणि अनिलमध्ये असल्याच्या आभासावर गेल्या वीसबावीस वर्षांचं आयुष्य उभं राहिलं होतं, तो आभास आता परत मिळणार होता?

आता गोष्टी तिच्या आणि अनिलपुरत्या मर्यादित राहिलेल्या नाहीत. दोन्हीकडची माणसं दिसामाजी आपापली मतं ऐकवताहेत. कुणी घटस्फोटाचा, कुणी सामोपचाराचा मार्ग सुचवतंय. पोरं सैरभैर झालीयत. आईबाबांचं भांडण मिटावं, एवढीच पोरांची इच्छा असणार हे तिला कळतंय. मुलांच्या भवितव्याचा विचार करून निमूट संसार करण्याचीच आपल्या भरभक्कम कुटुंबव्यवस्थेची परंपरा. तोच मार्ग अनुसरण्याकडे तिचाही कल आहे. पण तिच्याशी आपलं कधीच काही नातंच जुळलं नाही, सुख मिळालं नाही, याचा वरचेवर जाहीर कडवट उल्लेख करणारा अनिल... तो काय करेल?

मित्रांच्या, कुटुंबियांच्या समजावण्याचा परिणाम झाला तर कदाचित तोही घटस्फोटाचा मार्ग पत्करणार नाही. कदाचित मग पुन्हा ती दोघं एकत्र राहतील. पुन्हा पहिल्यासारखे. सकाळचा नाश्ता, रात्रीचं जेवण एका घरात घेत. आपापल्या नोकऱ्या करीत. दरम्यान, मुलांच्या दहावी, बारावी, पदवीच्या परीक्षा होत राहतील... त्यांचा 'भरभक्कम' कुटुंबव्यवस्थेचा आसरा कायम राहील.

* पंचेचाळीसच्या सरळमागीर् पुरुषाचं एकाएकी पंचविशीच्या तरुणीशी गोडगुलाबी नातं फुलू लागलं तर त्याच्या पत्नीने कशा पद्धतीने रिअॅक्ट व्हावं? हा त्याच्या संभाव्य 'विमेनोपॉझ'चा भाग समजून तिनं त्याला सांभाळून घ्यावं की सरधोपटपणे आकांडतांडव करावं?

* ' वीसबावीस वर्षांच्या संसारातून आपल्या हाती काहीच लागलं नाही. प्रेमाचा पहिलावहिला ओलावा आपण या नवथर नात्यातच अनुभवतोय', असं म्हणत त्यानं अवघं वैवाहिक आयुष्यच मोडीत काढलं तर...? मग इतक्या वर्षांचा त्यांचा नेटका संसार हे काय होतं?

* सुखी संसाराच्या या खास हिंदुस्तानी फॉर्म्युल्यात कुटुंबव्यवस्था वरकरणी भरभक्कम दिसत राहाते. पण नातं आकारच घेत नाही, असतो तो निव्वळ आभास, असं तर होत नाही ना? (ही कहाणी काल्पनिक नाही.)

आशा कबरे-मटाले

 
</text>
</doc>
