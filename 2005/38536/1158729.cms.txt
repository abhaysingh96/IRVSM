<doc>
<docno>1158729.cms.txt</docno>
<text>
 
महामुंबई
व्यावसायिकांच्या हत्येचा कट उघडकीस
[ Sunday, July 03, 2005  02:04:20 am]


मुंबई (म. टा. प्रतिनिधी) : कुख्यात दाऊद इब्राहिमचा भाऊ अनिस इब्राहिम याच्या जवळच्या साथीदाराला गुन्हे शाखेच्या पोलिसांनी गजाआड करून त्याच्याकडून तीन शस्त्रे हस्तगत केली आहेत. दाऊद टोळीचे शहरात वर्चस्व वाढण्यासाठी खंडणी उकळण्याच्या माध्यमातून काही प्रमुख व्यक्तींच्या हत्या घडवून आणण्याचा अनिसने कट रचला आहे, अशी माहिती या गुंडांच्या चौकशीतून बाहेर आली आहे.

अनिसचा एक साथीदार शस्त्रांसह अंधेरी (पू.) येथील अश्विन हॉटेलानजीकच्या युको बँकेजवळ येणार असल्याची माहिती अंधेरी युनिटचे वरिष्ठ पोलिस निरीक्षक अशोक बोरकर यांना मिळाली. त्यानुसार त्यांनी सापळा रचून नीमेश रावजी भानुशाली (22) याला अटक केली. त्याच्याकडून परदेशी बनावटीचे पिस्तूल व काडतुसे हस्तगत करण्यात आली. त्याची अधिक चौकशी केली असता त्याने आणखी दोन पिस्तुले नाशिकमधील लासलगावमध्ये लपवल्याचे सांगितले. त्यानुसार पोलिसांनी लासलगावला जाऊन तेथून दोन पिस्तुले हस्तगत केली.

भानुशालीची कसून चौकशी केली असता ही सर्व शस्त्रे अनिसच्या सांगण्यावरून शहरात आणल्याचे उघडकीस आले. गेल्या काही वर्षांत गुन्हेगारी टोळ्यांचे वर्चस्व पोलिसांनी मोडून काढले आहे. अशा परिस्थितीत दाऊद टोळीचे साम्राज्य पुन्हा एकादा शहरात पसरवण्यासाठी टोळीने काही बेत आखले आहेत. त्यानुसार शहरात आघाडीच्या उद्योगपतींना, व्यापाऱ्यांना खंडणीच्या माध्यमातून धमकावून त्यांना हत्या घडवून आणण्याचा टोळीचा प्रयत्न आहे. त्यासाठी अनिस प्रयत्नशील आहे. दाऊदच्या टोळीची जबाबदारी अनिसने बऱ्यापैकी उचलली असून त्याने शहरात कारवायांना सुरुवात केली आहे.

पोलिस उपायुक्त (गुन्हे) धनंजय कमलाकर यांच्या मार्गदर्शनाखाली झालेल्या या कारवाईत पोलिस निरीक्षक कासार, पोलिस उपनिरीक्षक गिरीधर गोरे, संजीव गावडे, शिंदे तसेच सहायक पोलिस उप निरीक्षक महाजन व त्यांच्या पथकाने भाग घेतला.

 
</text>
</doc>
