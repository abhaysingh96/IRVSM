<doc>
<docno>1158727.cms.txt</docno>
<text>
 
महामुंबई
नाट्यगृहांचे भाडे कमी कधी करणार?
[ Sunday, July 03, 2005  02:03:17 am]


मुंबई (म. टा. सांस्कृतिक प्रतिनिधी) : मुंबई महानगर-पालिकेच्या अखत्यारितील बोरिवलीचे प्रबोधनकार ठाकरे नाट्यमंदिर आणि पार्ल्याचे दीनानाथ नाट्यगृह यांची केलेली एकतफीर् भाडेवाढ आश्वासन देऊनही कमी केलेली नाही, अशी तक्रार मराठी व्यावसायिक नाट्य निर्माता संघाने केली आहे.

प्रबोधनकार ठाकरे नाट्यमंदिर आणि दीनानाथ नाट्यगृह यांच्या भाड्यात पालिकेने नाट्यनिर्मात्यांना विश्वासात न घेता वा त्यांच्याशी चर्चा न करताच एक जानेवारी 2005पासून परस्पर 50 टक्क्यांहून अधिक वाढ केली होती. ही वाढ जाहीर होताच निर्मात्यांनी त्याविरोधात आवाज उठवला होता.

पूवीर् आडवारी दुपारच्या सत्रात नाट्यगृह मिळवण्यासाठी निर्मात्यांना 2800 रुपये द्यावे लागत होते. ते नव्या भाडेवाढीत सुमारे 4250 रुपये झाले. रात्रीच्या सत्राचे भाडे 2600 रुपयांवरून 4000 रुपयांवर गेले. शनिवार दुपारसाठी 3290 ऐवजी 4400 रुपये तर रविवार दुपारसाठी 3950 ऐवजी तब्बल 6000 रुपये भाडे झाले. तशात प्रबोधनकार नाट्यगृहावर निर्मात्यांकडून लाईट्स पुरवण्याचे ज्यादा 400 ते 500 रुपये आकारण्यात येऊ लागले.

प्रयोगाचे उत्पन्न गेल्या वर्षभरात कमालीचे घटल्याने आधीच जेरीस आलेल्या निर्मात्यांना या भाडेवाढीने आणि शुल्क आकारणीने मोठाच धक्का बसला. निर्माता संघाचे अध्यक्ष सुधीर भट व उपाध्यक्ष विनय आपटे यांनी याप्रकरणी लक्ष घालण्यासाठी जानेवारी महिन्यातच शिवसेनेचे कार्यकारी अध्यक्ष उद्धव ठाकरे यांची भेट घेतली. ठाकरे यांनी तात्काळ सेनेचे महापालिका सभागृह नेते यांना निर्मात्यांशी चर्चा करून ही भाडेवाढ कमी करण्यास सांगितले. ही वाढ पन्नास टक्क्यांवरून 10 टक्क्यांवर आणावी, असेही या बैठकीत ठरल्याचे कळते. पालिकेतील सभागृह नेते प्रभाकर शिंदे यांनीही स्थायी समितीच्या बैठकीत हा विषय चचेर्ला येऊन लगेच कार्यवाही करण्याचे आश्वासन निर्मात्यांना दिले .

परंतु या घटनेला सहा महिने उलटूनही महापालिकेने नाट्यगृहांच्या भाड्यात दुरुस्ती करण्याची कार्यवाही केली नसल्याने नाट्यनिर्माते हतबल झाले आहेत.

' आधीच मोडकळीस आलेल्या व्यवसायाचे कंबरडे मोडून टाकण्याचा व नाट्यव्यवसाय संपवण्याचा संबंधितांचा मनोदय आहे', असा निर्माता संघाचा आरोप आहे. 'सुमारे 52 हजार रुपयांचा बुकिंग प्लॅन असलेल्या या नाट्यगृहांवर आज मराठी नाटकांना सरासरी 12 ते 15 हजार रुपये बुकिंग होते आहे. नाट्यगृहाचे भाडे देण्यासाठी निर्मात्याला स्वत:च्या खिशातून पैसे देण्याची पाळी येते. अशा स्थितीत आम्ही टिकाव धरणार तरी कसा?' असा सवाल संघाचे कार्यवाह दिलीप जाधव यांनी केला.

 
</text>
</doc>
