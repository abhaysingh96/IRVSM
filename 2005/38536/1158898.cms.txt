<doc>
<docno>1158898.cms.txt</docno>
<text>
 
प्रगती फास्ट
गोड गुपित
[ Sunday, July 03, 2005  07:00:21 pm]


मुलीच्या शाळेत स्पोर्ट्स डे होता. सगळेच पालक मुलांना प्रोत्साहन देण्यासाठी तिथे हजर होते. आठवीतल्या मुलींच्या त्या घोळक्यात माझी मुलगी कधी जाऊन मिसळली, हे कळलंही नाही. जवळपास तिथे वीस मुली होत्या. पण अचानक तिथलं वातावरण बदललं. मोठ्याने हसणं, बोलणं, एकमेकीला चिडवणं...त्या सगळ्या जणी अगदी खुश होत्या. सुरुवातीला त्यांच्या या उल्हासित वागण्याचं कारण कळत नव्हतं. लक्षपूर्वक पाहिल्यावर लक्षात आलं, की त्यांच्या उत्साहामागे एका सुंदर तरुणाची तिथली उपस्थिती कारणीभूत आहे. तो मुलगा दहावीतला असावा. या ग्रुपच्या आनंदाला पारावार उरला नव्हता.

रात्री जेवणाच्या वेळी बायकोने तो तरुण कोण होता, तुम्ही ओळखता का त्याला, तो तिथे कशाला आला होता... अशा प्रश्नांची सरबत्ती सुरू केली. यामागे त्या मुलाची माहिती मिळवण्याचा छोटासा उद्देश होता. पण आईवडिलांना काय वाटेल, ते आपल्याला काय म्हणतील, ओरडले तर या भीतीने तिने जवळपास सगळ्याच प्रश्नांकडे दुर्लक्ष केलं. आमच्याबद्दलच्या भीतीने ती त्याच्याबद्दल काहीच सांगण्याच्या मूडमध्ये नव्हती.

मुलींना या वयापासून अशा प्रकारचं आकर्षण वाटायला लागणं, हे साहजिकच असतं. पालकांनी ही गोष्ट स्वीकारली पाहिजे. शिवाय त्यांचे विचार आणि आकर्षण यालाही एक योग्य दिशा देता आली पाहिजे. सगळ्यात महत्त्वाची गोष्ट म्हणजे तुमचा पाल्याबरोबरच्या संवादात अशा गोष्टी अडथळा निर्माण करू नये. मी तिला उलट प्रश्न न विचारता, खरंच तो किती छान दिसत होता ना, असं म्हटलं! त्याने तिची कळी खुलली. हो ना बाबा, तुम्हालाही सुंदरच वाटला ना तो... आणि पुष्कळ ती बोलली. त्यातून जाणवलं, की तो छान दिसत होता, या व्यतिरिक्त त्या मुलींची चर्चा काहीच नव्हती. तिचं मन जाणून घेताना खूपच आनंद झाला. त्या दिवसापासून आतापर्यंत तिने आमच्यापासून काहीच लपवलेलं नाही. त्यातून एक विश्वासाचं नातं निर्माण झालं. त्या वेळी अमुक वागणं शोभत नाही, हे काय तुझं वय आहे, इतकं हसायची गरज नाही यासारखी बंधनं लादणारे उपदेश ऐकवले असते तर संवाद खुंटला असता. बहुतांश पालक स्त्री-पुरुष आकर्षण, प्रेम हे विषय तर सोडाच पण चित्रपट, गाणी, आवडता हीरो यासारख्या विषयांवरही बोलणं टाळतात आणि नकळत पाल्यापासून दुरावले जातात. तुम्हाला विश्वासाचं नातं निर्माण करायचं असेल, तर समोरच्या व्यक्तीची मानसिकता जाणून घ्या. त्यांच्याशी संवाद साधण्याचा प्रयत्न करा. यात समोरच्या व्यक्तीचीही जबाबदारी तितकीच आहे. संवाद साधून विश्वासाचं नातं अधिक दृढ करता येतं.

डॉ. तुषार गुहा

 
</text>
</doc>
