<doc>
<docno>1158622.cms.txt</docno>
<text>
 
संवाद
शंभर कोटींचे थडगे
[ Sunday, July 03, 2005  12:19:55 am]


कामगारांचे बॅरिकेड्स केव्हाच मोडीत निघाले. संपात गिरणी कामगार ठेचला गेला. गिरण्यांच्या धुरांड्यांवर गवत माजलं. उच्चभ्रू संस्कृतीचा जबर विळखा टॉवर्स, मॉल्स, पब्ज आणि तारांकित हॉटेल्सच्या रुपाने गिरणगावावर पडलाय. आता गिरणगावाची स्मृती जपणारं म्युझियम उभारण्याची नामी शक्कल काही विद्वानांच्या डोक्यात आलीय आणि सरकार त्यात शंभर कोटी गुंतवणार आहे. हे गिरणगावाचं स्मारक की थडगं?

अ सं म्हणतात की मगर आपलं भक्ष्य पकडल्यावर ते खाण्यापूवीर् अश्ाू ढाळते. मग ते चवीने खाते. पण खाऊन झाल्यावर त्या भक्ष्याच्या आठवणीने तिला पुन्हा भडभडून येतं आणि ती रडते.

गिरणी कामगार नावाचं भक्ष्य पकडताना, ते रवंथ करून मिटक्या मारत खाताना या शहरातल्या उद्योगपतींनी आणि सरकारने वेळोवेळी नक्राश्ाू ढाळले आहेत आणि आता तो नामशेष होण्याच्या वाटेवर असताना कायमस्वरुपी अश्ाू ढाळण्याची सोय व्हावी म्हणून 'गिरणगाव म्युझियम' नावाचं चिरस्मरणीय स्मारक उभारण्यासाठी उदार अंत:करणाने शंभर कोटी रुपये देण्याची तयारी दयावान सरकारने दाखवलीय.

मुंबईनगरी सोळा शृंगार करून नटूनथटून जागतिक बाजारात उभी राहात असताना जुने व्रण कॉस्मेटिक सर्जरी करू निपटून काढायलाच हवेत. तिचा क्लेशदायक वाटणारा भूतकाळ तिने विसरायला हवा. दरिदी आईबापाचा विचार जराही मनात येता नये. हवं तर त्यांचं थडगं बांधू. ते जास्त बरं. चार अश्ाू ढाळायला आणि पर्यटकांना रेंगाळायला.

सिटीझन्स अॅक्शन ग्रुपने गिरणगाव म्युझियमची योजना मांडल्याची आणि मुख्यमंत्री विलासराव देशमुख यांनी त्यात सरकारचे शंभर कोटी रुपये गुंतवण्याची तयारी दर्शविल्याची बातमी कानावर पडली तेव्हा गिरणगावात पहिली प्रतिक्रिया उमटली ती हीच की, हे आमचं स्मारक नाही, थडगं आहे. आमच्या तांेडचा घास पळवून, आम्हाला वर्षानुवर्ष उपाशी ठेवून आमच्या स्मृतींवर कोटीकोटी उधळणं ही क्रूर थट्टा आहे.

पण ही थट्टा आजची थोडीच आहे? गिरणी कामगार नावाची जमात या शहरात जन्माला आली तेव्हाच तिच्या पाचवीला सटवीने तिच्या भाळी थट्टा लिहून ठेवलीय. गिरणी कामगाराच्या बरोबरीने इथे गोदी कामगार वाढला, बघता बघता वर चढला. महापालिका-रेल्वे मजदूर आले, पुढे गेले. इंजीनियरिंग-मेडिकल कंपन्यांमधला कामगार कानामागून येऊन तिखट झाला. गिरणी कामगार मात्र तिथेच राहिला. त्याची ताकद मोठी. क्षेत्र व्यापक. देशातला सर्वात मोठा उद्योग म्हणून कापडधंद्याचा दबदबा. पण याचा काडीइतकाही फायदा त्याचं जीवनमान उंचावायला झाला नाही. 1854 साली पहिली गिरण सुरू झाल्यानंतर सुरुवातीची तीस-चाळीस वर्ष तो एखाद्या गुलामासारखं जगत होता. कामाचे तास निश्चित नाहीत, पुरेसा रोजगार नाही, सुटी नाही, आजारपणाची रजा नाही, बायकामुलांचं तोंड पाहायला वेळ नाही, काम मात्र बेसुमार. महिन्यातून एकदा अमावास्येला अर्धा दिवस सुटी मिळणाऱ्या या कामगाराच्या हक्कासाठी नारायण मेघाजी लोखंडे यांनी पहिला आवाज उठवून 1885 साली चार दिवसांचा संप केला आणि त्याला साप्ताहिक सुटी मिळवून दिली. साध्यासाध्या मागण्यांसाठी गिरणी कामगाराला झगडावं लागलं. संप करावे लागले. लाठ्या खाव्या लागल्या. या लढ्यांचा इतिहास गौरवाने सांगितला जातो. पण यातल्या बहुतेक लढाया या हरण्यासाठीच लढल्या होत्या की काय असं वाटण्याइतकी नामुष्की या वर्गाच्या पदरी सतत पडत गेली. 1928 सालचा कम्युनिस्टांनी सहा महिने लढवलेला संप यशस्वी होऊन कामगार कपात आणि कामवाढ रद्द झाली आणि त्याआधी 1919 मधल्या 17 दिवसांच्या संपाचे फळ म्हणून दहा तासांचा दिवस करण्यात आला, या दोन घटना सोडल्या आणि 1939 साली बिटिया मिलच्या स्त्री कामगारांनी मालकाला घेतलेला अभूतपूर्व घेराव ('घेराव' संकल्पनेचा खरा उदय इथे झाला) वगळला तर 1924, 34, 40 या वषीर्चे तसेच समाजवादी अशोक मेहतांच्या युनियनचा 50 सालचा 62 दिवसांचा संप हे सगळे अयशस्वी ठरले. 73-74 मध्ये कॉ. डांगेंनी केलेला 42 दिवसांचा संप मुख्यमंत्री वसंतराव नाईकांनी निष्ठुरपणे हाताळला आणि कामगारांना केवळ चार रुपये पगारवाढ दिली. ही नामुष्की नव्हती तर काय होतं? अपमानित कामगार पुलोद सरकारकडून काही मिळेल या आशेने पुन्हा 79 साली उठला तेव्हा जॉर्ज फर्नांडिस आणि शरद पवारांनी त्याला निराश केलं. नंतर नंतर तर त्याची बीआयआर कायदा रद्द व्हावा, एवढीच मागणी होती. त्यासाठी तो शिवसेनेच्या गिरणी कामगार सेनेकडे गेला, डॉ. दत्ता सामंतांच्या कामगार आघाडीकडे गेला. डोकं फुटलं, पण भिंतीला बारीकसा तडाही गेला नाही.

मुंबईच्या गिरणी कामगारांनी 1908 साली लोकमान्य टिळकांना सात वर्षांची शिक्षा झाली तेव्हा नेतृत्वाशिवाय स्वयंस्फूर्त सात दिवसांचा संप केला होता. बेचाळीसच्या आंदोलनात तो सहभागी झाला. बाबू गेनू या गिरणी कामगाराने स्वदेशी मालाच्या ट्रकखाली झोकून दिलं. संयुक्त महाराष्ट्राचा लढा निधड्या छातीने लढणाऱ्या कामगाराचं स्मारक हुतात्मा चौकात उभं आहे. पण राष्ट्रीय चळवळीत उतरणाऱ्या या कामगाराची राष्ट्रीय नेत्यांनी कधी पाठराखण केली नाही. 34 साली 45 रुपये पगारवाढीसाठी कामगारांनी संप केला, तेव्हा महात्मा गांधींनीही कामगारांना सहानुभूती दाखवली नाही. म्युझियम-मध्ये या गोष्टी कोणी सांगणार नाही.

युती आणि आघाड्यांची सरकारं येण्याच्याही आधीपासून इथे उद्योगपती आणि सरकारची युती आहे. बलाढ्य गिरणी मालकांनी सातत्याने काँग्रेसला निवडणुकीला पैसा पुरवला आणि काँग्रेसने त्यांच्याशी इमान राखलं. राष्ट्रीय मिल मजदूर संघ ही गिरण्यांची प्रातिनिधिक युनियनही काँग्रेसची असल्याने तिने मालकांच्या ताटाखालचं मांजर बनणं पसंत केलं. जेव्हा इतर संघटनांनी संप केले तेव्हा ते फोडण्याचं काम नेकीनं केलं. कामगारांसाठी लढणाऱ्या कम्युनिस्ट चळवळीला नेस्तनाबूद करण्यासाठी वसंतराव नाईकांनी शिवसेनेला बळ दिलं. पण शिवसेनेने मात्र गिरणी कामगारांना बळ मिळेल असं काही केलं नाही. 82च्या संपात पंतप्रधान इंदिरा गांधी तर कामगारांच्या जीवाशी खेळल्या. पानिपतला सव्वादोन लाख बांगडी फुटली म्हणतात. या दुसऱ्या पानिपतात हजारो कामगार कुटुंबं परागंदा झाली. संप चिरडला गेल्यावर भयानक परिस्थितीत युद्धबंद्यांसारखा कामगार मालकांना शरण आला. हा सगळा पराभूतांचा इतिहास सरकारच्या कृपेनेच लिहिला गेला.

गिरण्यांच्या शेकडो एकर जमिनी उद्योगपतींना एक रुपया नाममात्र भाडेपट्टीने 99 वर्षांसाठी मिळाल्या होत्या आणि या जमिनींवर कामगारांसाठी चाळी बांधायला सरकारनेच त्यांना अल्प व्याजदरात कर्ज मिळवून दिलं. याच मालकांच्या सोयीसाठी डीसी रुल अस्तित्वात आला आणि पुढे दहा वर्षांनी बदलला. कामगारांच्या घामाने आणि श्ामाने बरकत आलेल्या या शहराची मलईच नव्हे तर जमिनींची मुद्दलही मालकांच्या आणि बिल्डरांच्या घशात घालण्याचं औदार्य सरकारने दाखवलं. या काळात कामगारांचं काय झालं? नोकरीधंदा सुटलेला बराचसा कामगार फेरीवाला झाला. त्याला वेळोवेळी हुसकावून आणि परवाना नाकारून बेकायदा ठरवत पुन्हा बेकार केलं गेलं. संघटना फोडून त्याला गवंडी, प्लंबर, हमाल, बिगारी म्हणून नाक्यानाक्यावर कामाची भीक मागत उभं केलं गेलं. कामगारांच्या मुलांमधून डॉन, भाई, सेमी भाई घडवून त्यांना एन्काऊंटरमध्ये कंठस्नान घातलं गेलं. कामगारांना सहा-सहा आठ-आठ महिने पगाराशिवाय जगायची सवय लावली. या काळात गिरण्यांना आगी लागल्या. कामगारांची देणी थकली. श्ाीनिवास मिलच्या कामगारांना 25 वषेर् पैसे मिळाले नाहीत, खटावच्या सात तर मफतलालच्या कामगारांना पाच वषेर्. स्वदेशीचा कामगार उपाशी आहे, ज्याला वीट आला तो आत्महत्या करतो आहे. मुलांना शाळेत पाठवायला पैसा नाही, रोजच्या आंघोळीला साबण वापरायची अनेकांची ऐपत उरलेली नाही. सरकार हे सर्व शांतपणे पाहात आहे. श्ामाचे पैसे न देणाऱ्या मालकांना अभय मिळतं आहे. खटावच्या मालकिणीने आठवड्यात कामगारांचे पैसे दिले नाहीत तर तिच्या

मालमत्तेवर टाच आणू, असं म्हणणारे विलासराव अजून गप्प आहेत. पण गिरणगावच्या म्युझियममध्ये शंभर कोटी गुंतवायला मात्र त्यांचं सरकार तत्पर!

दोन बरण्यांमध्ये बेडूक ठेवून एक प्रयोग केला होता. एका बरणीत उकळतं पाणी ओतताच बेडकाने टणकन उडी मारली. दुसऱ्या बरणीतल्या पाण्याचे तापमान मात्र हळुहळू वाढवत नेले. उकळत्या पाण्यात प्रतिकाराविना बेडूक शांतपणे मरून गेला. गिरणगाव असंच मरून जातंय आणि त्याचा मरणोत्सव साजरा करण्याची कल्पना म्युझियमच्या रुपाने आकार घेतेय!

जयंत पवार

 
</text>
</doc>
