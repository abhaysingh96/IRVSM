<doc>
<docno>1158632.cms.txt</docno>
<text>
 
महामुंबई
परिस्थितीने घेतला बळी
[ Sunday, July 03, 2005  12:28:36 am]


प्रभाकर नारकर

मुंबापुरीचा चेहरामोहरा बदलणे हा येथील अर्थकारणाचा भाग आहे. अर्थात अर्थकाराणाच्या बरोबरीने राजकीय वारेही त्याला कारणीभूत आहेत. 1854मध्ये पाच लाख भांडवलावर पहिली कापडगिरणी उभी राहिली होती. आज येथील कापडगिरणीच्या जमिनीला लिलावात 702 कोटी रुपये किंमत आली... 'गिरणगाव सर्वसमान्यांचा' मानण्याचे दिवस आता राहिले नाहीत, पण सर्वसामान्यांच्या ते पचनी पडलेले नाही. वस्तुस्थिती नेमकी कोणत्या टप्प्यांवर, कशीकशी बदलत गेली, त्याचा वेध.

तयार कपड्यांची निर्यात हा भारताला परकीय चलन मिळवून देणारा एक महत्त्वाचा उद्योग! गेली 15-20 वषेर् हा उद्योग अर्थव्यवस्थेतील आपले स्थान टिकवून आहे. वाढत्या लोकसंख्येमुळे देशांतर्गत कपड्याची मागणीही वाढत आहे. तरीही कापडगिरण्या आजारी होऊन बंद पडत आहेत. गिरण्यांच्या या अवस्थेला 1982 साली डॉ. दत्ता सामंत यांच्या नेतृत्वाखाली झालेला संप कारणीभूत असल्याचे कारण नेहमी दिले जाते. पण हा संप झाला नसता तर...

... तरीही गिरण्यांच्या आजच्या अवस्थेत फार फरक पडला असता, असे म्हणणे अवघड आहे. कारण प्रदीर्घ काळ चाललेला हा संप हे गिरण्यांच्या आजारपणाचे एक कारण असले तरी एकूणच सरकारची धोरणे, मुंबईतील बदलत गेलेली परिस्थिती या गोष्टीही त्याला कारणीभूत आहेत. 1985-90 या काळात परकीय चलन मिळविण्याच्या दृष्टीने तयार कपड्यांची निर्यात महत्त्वाची असल्याने ती वाढविण्यासाठी कपड्याचा उत्पादन खर्च कमी करणे आवश्यक होते. यासाठीच या काळात भिवंडी, मालेगाव, इचलकरंजी या ठिकाणी यंत्रमागांची वाढ होऊ देण्यात आली. त्या ठिकाणी होणाऱ्या कामगारांच्या शोषणाकडेही दुर्लक्ष करण्यात आले. येथील कामगार 100 रुपये रोजावर 12-14 तास काम करीत. मुंबईच्या तुलनेत वीज, पाणी व इतर खर्चही कमी होते. त्यामुळे तेेथील कपडा स्वस्त पडू लागला व तुलनेने गिरण्यांमधील कापड महाग पडू लागले. संपानंतर सुरू झालेल्या गिरण्या पुन्हा बंद पडू लागण्याचे हेच मुख्य कारण होते.

याच काळात गिरण्यांचे आधुनिकीकरण करण्यासाठी अतिरिक्त जमिनीच्या विक्रीची परवानगी देण्याची मागणी मालकांकडून होऊ लागली. त्याला अनुसरून 1991मध्ये शरद पवार यांच्या नेतृत्वाखालील सरकारने विकास नियंत्रण नियमावतील सुधारणा करून गिरण्यांच्या जमिन विक्रीला परवानगी दिली. याच काळात शहरातील जागांचे भाव गगनाला भिडले होते. (हर्षद मेहताचा काळ) त्यामुळे गिरण्यांचे आधुनिकीकरण करून त्या चालविण्यापेक्षा संपूर्ण जागा विकून पैसा करण्यात मालकांना रस वाटू लागला. पण, गिरण्यांच्या मोकळ्या जागा विकताना त्यातील एक तृतियांश म्हाडाला व तेवढीच महापालिकेला देण्याची विकास नियमावलीतील तरतुद मालकांना अडचणीची वाटत होती. तरीही या काळात फिनिक्स, कमला, श्रीराम या गिरण्या बंद पडल्या. अनेक गिरण्यांनी या ना त्या मार्गाने कामगार कपात करून घेतली. पण जागा विक्रीतून आलेला पैसा कुणीही गिरण्यांच्या आधुनिकीकरणासाठी वापरला नाही. त्यामुळे गिरण्यांची अवस्था होती तशीच राहिली. हा प्रकार सुरू असतानाच शहरातील जमिनींचे भाव खाली आले. त्यामुळे 1998 ते 2000 या काळात फारशा गिरण्या बंद केल्या गेल्या नाहीत.

मात्र, 2001मध्ये विकास नियमावलीतील किरकोळ बदल करण्याच्या नावाखाली म्हाडा व महापालिकेला एक-एक तृतियांश जमीन देण्याची तरतूद विलासराव देशमुख यांच्या सरकारने काढून टाकली. त्यातच गेल्या वर्ष-दीड वर्षापासून पुन्हा मुंबईतील जागांचे भाव वाढू लागले असून त्यामुळे या जागांचा विकास करून स्वत:चे खिसे भरून घेण्याची मालकांना घाई झाली आहे. याची परिणती गिरण्या धडाधड बंद होण्यात झाली. 2001 नंतर शहरातील 25 गिरण्या बंद पडल्या. आता हाताच्या बोटावर मोजता येतील एवढ्या म्हणजे अवघ्या पाच खासगी व वस्त्रोद्योग मंडळाच्या दहा गिरण्या कशाबशा सुरू आहेत.

एकेकाळी जेथे अडीच लाख कामगारांना रोजगार मिळत होता, तेथे आज कसेबसे 15 ते 20 हजार कामगार काम करीत आहेत. पण त्यांच्यातही आता काम करण्याचा उत्साह राहिलेला नाही. कामगारांच्या दृष्टीने गळफास ठरलेला 'बीआयआर अॅक्ट' रद्द करा ही एकेकाळी प्रमुख मागणी होती. आज तिचा उच्चारही होत नाही. आंदोलन करून रोजगार टिकवण्यापेक्षा 'व्हीआरएस'चे पैसे द्या आणि मोकळे करा, अशीच कामगारांची भावना आहे.

एकोणीसाव्या शतकाच्या अखेरीस मुंबईत गिरणी धंद्याची मुहुर्तमेढ झाली. विसाव्या शतकात हा धंदा विस्तारला व स्थिरावल्या पण शेवटी त्याची पडझडही सुरू झाली. 21व्या शतकात मात्र त्याची इतीश्री झाली आहे.

 
</text>
</doc>
