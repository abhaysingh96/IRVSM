<doc>
<docno>1159021.cms.txt</docno>
<text>
 
धावते जग
दखलपात्र कार्य
[ Sunday, July 03, 2005  09:23:21 pm]


बिहार हे तसे एका अर्थाने 'बदनाम' झालेले राज्य. वाढता भ्रष्टाचार आणि राजकीय अनागोंदी यासाठी तेे ओळखले जाते. एक महिला या राज्याची मुख्यमंत्री होती. या राज्यातल्या दुरवस्थेसाठी त्यांना एकट्याला दोष देऊन चालणार नाही. परंतु याच राज्यातील दोन दलित महिलांचे नाव शांततेसाठीच्या नोबेल पुरस्कारासाठी घेतले जाते, हे पाहून सुखद धक्का बसतो.

आथिर्क आणि सामाजिकदृष्ट्या कनिष्ठ स्तरातील महिला अधिक सक्षम व्हाव्यात यासाठी दोघींनी काम केले. तिलीया देवी आणि अमेरिका देवी अशी त्यांची नावे आहेत. तिलीया देवी मधुबन जिल्ह्यातल्या आहेत. नोबेल पुरस्कारांसाठी ज्या 92 भारतीय महिलांचे नामांकन झाले, त्यात दोघींचा समावेश झाला आहे. दोघीही अत्यंत गरीब समजल्या जाणाऱ्या मुशाहर समाजातल्या आहेत. मूषकआहार करून जगणारी ही जमात आहे. यावरून त्यांच्या आथिर्क स्तराची कल्पना यावी.

दोघीही पूर्णपणे निरक्षर आणि जमिनीचा एकही तुकडा मालकीचा नसलेल्या अशा आहेत. परंतु त्याने डगमगून न जाता त्यांनी काम सुरू ठेवले आहे. 40 वर्षांची तिलीया देवी सहा मुलांची आई आहे. दलितांच्या बाजूने आवाज उठविल्यामुळे तिच्या नवऱ्याने काही वर्षांपूवीर्च तिला घराबाहेर काढले. तरीही तिने खचून न जाता 'लोकशक्ती' नावाची संस्था उभारली. तिच्यापुढे दोन आव्हाने आ- वासून उभी होती.

एकतर गावातील जमीनदारांच्या अत्याचारांचा सामना करणे आणि दारूच्या विळख्यातून सर्वांनाच सोडविणे. लोकांच्या अज्ञानाचा फायदा घेऊन जमीनदारांनी अनेकांच्या जमिनी बळकावल्या होत्या. त्यातील तेरा एकर जमीन तिने अन्य महिलांच्या मदतीने सोडविली. त्या जमिनीवर अनेक दलितांचे पुनर्वसन केले. स्वत:च्या मालकीची जमीन तर सोडाच, डोक्यावर छत असलेली साधी झोपडीही आपल्या मालकीची होईल का, असा सवाल जेथे निर्माण होत होता, तिथे दलितांना जमीन मालकीहक्काने मिळाली. या महिलांच्या मुलांसाठी शाळेचीही सोय झाली.

अमेरिका देवीची बाब थोडी वेगळी, पण तिलाही सामना करावा लागला तो जमीनदारांशीच. तेथील सर्वात मोठा तलाव आपल्या मालकीचा आहे, असे सांगून जमीनदारांनी त्यात मासेमारी करण्यास बंदी घातली होती. त्यामुळे मच्छिमारांचे उपजीविकेचे साधनच हिरावून घेतले गेले होते. सर्व महिलांनी अमेरिका देवीच्या नेतृत्वाखाली एकत्र येऊन जमीनदारांचे वर्चस्व संपवले आणि मच्छिमारी पुन्हा सुरू करून दिली. ज्या अन्य महिलांचे नोबेलसाठी नामांकन झाले आहे, त्या सुशिक्षित व आथिर्कदृष्ट्याही या दोघींच्या वरच्या स्तरावरच्या आहेत. हे लक्षात घेतले की या महिलांचे कार्य डोळ्यात अधिक भरते.

 
</text>
</doc>
