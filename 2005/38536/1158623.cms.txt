<doc>
<docno>1158623.cms.txt</docno>
<text>
 
संवाद
अम्हांस आम्ही पुन्हा पहावें...
[ Sunday, July 03, 2005  12:20:32 am]


... मराठी माणसाला इतिहासाचा प्रचंड गर्व आहे. पण हा गर्व म्हणजे काय? आणि एकसंध मराठी समाज म्हणून आपल्याला नेमके काय साधायचे आहे?...

या घडीला अमेरिकेत अटलांटा येथे बृहन्महाराष्ट्र मंडळाचं संमेलन सुरू असेल. त्याचा नूर आणि झोक थाटाचा असेल. इथून गेलेल्या पाव्हण्यांना तिथल्या आपल्या माणसांच्या कौतुकानं भरून येत असेल तसं तिथल्या मराठी माणसांना या पाव्हण्यांचं अगत्य असेल. त्यांच्या स्वागतात तर काही कमी पडणार नाहीच, उलट त्यांचं पोटतिडकीचं (कार्यकतेर्, शास्त्रज्ञ), सवयीचं (नेते, उद्योजक, अभिनेते) बोलणं उचलून धरलं जाईल. टाळ्यांचे पाऊस पडत असतील. होस्ट आणि गेस्ट दोघांनाही कृतकृत्य वाटण्याचे हे क्षण. मराठी भाषणं-संभाषणं ऐकून न थांबणाऱ्या टाळ्या वाजवणारे बहुतेक हात टीन-एजर्सचे नसतील. मराठी पालकांची ती कोवळी मुलं त्यांच्यासाठी खास आयोजित केलेल्या इंग्रजी कार्यक्रमांचा, पाटर््यांचा, नृत्याचा आस्वाद घेतील. त्यांच्यापेक्षा मोठी इन-फॉर्मल मेळाव्यात आपला मराठी वंशाचा अमेरिकी जोडीदार शोधतील. या मुलांना संमेलनाच्या निमित्ताने होणाऱ्या गणेशपूजेची नॉव्हेल्टी असेल. एकतर पारंपरिक पूजा आणि त्यातही प्रत्येक विधीचा रिलिजिअस सिग्निफिकन्स सांगणारी इंग्रजी कॉमेंट्री. पूजेला बसणाऱ्या मुलांच्या आई-वडलांच्या डोळ्यांत जी धन्यता असेल, तिचा अंदाज इथे बसून येणार नाही!

अशा या अमेरिकेत यशाची गुढी उभारलेल्या मराठी माणसांच्या शानदार सोहळ्याची हुरहूर जशी तिथे तशी इथेही. नात्यागोत्याचं, आसपासचं, भावकीगावकीतलं कुणीतरी तिथं आहे, अशा मराठी घरांची संख्या कित्येक लाखांमध्ये असेल! या घरांचं लक्ष तिकडं लागलेलं. तिथल्या घरांचं लक्ष आपल्या वाढत्या मुलांना महाराष्ट्राचा, मराठीचा काय वारसा देता येईल याकडं आणि या मुलांचं लक्ष अमेरिकी समाजात वितळून-मिसळून जाण्याकडं. त्यांचं गणेशपूजेला बसणं हे जसं सिम्बॉलिक तसं त्यांच्या पालकांसाठी ते नॉस्ताल्जिक. त्यांच्या या नॉस्ताल्जियाचं, त्यापायी केलेल्या उठाठेवींचं, मेळाव्यांचं अपार कोडकौतुक होतं. मराठी भाषा, मराठी संस्कृती जपण्याचे त्यांचे सारे प्रयत्न महाराष्ट्राला मोहवून टाकतात...

... आज याचवेळी तमिळनाडूतल्या तंजावरात समर्थ रामदासांनी स्थापलेल्या मठात आत्ता गादीवर असणारे भीमस्वामी साडेतीनशे वषेर् चालत आलेली श्रीरामाची पूजा मनोभावे करत असतील. बरोबर चार मराठी गावकरी असतील-नसतील. कोणी पाव्हणा असेल तर त्याला ते जीवापाड जपलेले समर्थांचे मूळ चित्र दाखवतील. हाकेच्या अंतरावर भोसल्यांच्या राजवाड्यातले हजारो मराठी दस्तावेज रोजच्यासारखेच वाचकाची निष्फळ वाट पाहतील. शेजारच्या बंद पडलेल्या अखेरच्या मराठी शाळेचे उसासे राजवाड्याच्या तटभिंतींवर आदळत असतील. गावातल्या बृहदीश्वर मंदिराच्या पडवीतला प्राचीन मराठी शिलालेख उन्हातान्हात उभा नसला तरी अवकळलाच असेल.

एकट्या तंजावरचं कशाला? मराठी माणसाने इतिहासात भगवा झेंडा रोवलेली दिल्ली, इंदूर, ग्वाल्हेर, झाशी, धार, बडोदा, कटक, बंगळूर ही सगळी गावं थोड्याफार फरकानं तंजावरचीच भावंडं. बृहन्महाराष्ट्र सोडा, महाराष्ट्राचं काय? समर्थभक्त देवांनी देशभर फिरून जमवलेली हजारो कागदपत्रं धुळ्याच्या समर्थ वाग्देवता मंदिरात आज सुखरूप आहेत. पण उद्या समर्थशिष्य कल्याणस्वामींनी स्वहस्ताक्षरात नकललेल्या दासबोधाचं, इतर दुमिर्ळ कागदांचं मायक्रोफिल्मिंग करायची वेळ आली तर पैसा कुठाय? हे मंदिर उभारलं तेव्हा कराचीच्या महाराष्ट्र मंडळानं भरघोस देणगी दिली. आज..?

महाराष्ट्रात शिल्पं, लेणी, मंदिरं, मूतीर्, गड, किल्ले, कागदपत्रं, पुस्तकं, इमारती, संग्रहालयं, स्मारकं, संशोधनसंस्था या स्थावर-जंगम वारशाची तर वाट लागलीच आहे पण मराठी माणसाचं खाणपिणं, राहाणं, बोलणं, वाचणं, लिहिणं, खेळणं, फिरणं, भांंडणं, शिकणं, करमणूक करणं, वेळ घालवणं, गाणं, अगदी शिव्या देणं या चैतन्यशील कृतींमधलं काय काय मराठी उरलंय? वारसा मनोभावे जपणं आणि तो श्रीमंत, सुसंगत करत रोजचं जगणं या दोन्ही आघाड्यांवर केवळ पुण्या-मुंबईत नव्हे तर साऱ्या महाराष्ट्रात आनंद आहे. मग आपल्याला 'मराठी समाज' म्हणून जो अभिमान आहे त्याचा नेमका अर्थ तरी काय आहे?

असेच अभिमानी समाज देशात आणि जगात आहेत. पंजाबी माणूस कमालीचा स्वाभिमानी आहे. एकही पंजाबी (विशेषत: शीख) माणूस तुम्हाला भीक मागताना दिसणार नाही, हा त्यांचा अभिमान आहे. तो त्यांनी घाम गाळून सार्थ करून दाखवला आहे. मल्याळी लोकांना आपल्या भाषा-संस्कृतीचा प्रचंड अभिमान. केरळातल्या हिंदू-मुस्लिम-ख्रिस्ती अशा त्रैधमिर्यांमध्ये वाटलेल्या या समाजाचे वृत्तपत्रं, साहित्य तर सोडाच, पण शिक्षण, आरोग्य, आयुर्मान या सोशल इंडिकेटर्समधलं स्थान बघितलं तर (मुंबईच्या जिवावर स्वत:ला श्रीमंत मानणाऱ्या) महाराष्ट्राला मान खाली घालावी लागेल. हे निदान स्वत:ची भूमी असणारे समाज. जगभरातल्या ज्यूंना तर जमीनही नव्हती. त्यांचे अरबांना देशोधडीला लावणे योग्य नसेल, पण जिवाच्या आकांतानं हिब्रू भाषा जपणं, दुष्काळी वाळंवटावर नंदनवन फुलवणं हे ही केवळ 'व्हाइट हाऊस'च्या आशीर्वादानंच झालं का? श्रीलंकेतल्या तमीळ समाजाला सिंहली सत्तांनी सतत चेपले-चोपले. तरीही तमिळी तगले. नुसते तगले नाहीत उफाळून आले. त्यांची हिंसा क्षणभर विसरा पण जगभरचा अत्यंत उद्योगी, बुद्धिमान समाज म्हणजे श्रीलंकन तमिळी. लाखो तिबेट्यांना चीनने देशोधडीला लावले. त्यांची भूमी हिसकावली. बौद्धाची शिकवण जपणारे तिबेटी हिंस्त्र झाले नाहीत पण अपार कष्टाने जगभर ते भाषा, धर्म टिकवून आहेत. तिबेटी चित्रपट एकदाच नाही अनेकदा जागतिक पुरस्कारांना धडका देतात. त्यांना मुंबईत रसरशीत तिबेट महोत्सव भरवता येतो.

या समाजांना हे जे सारे जमते, ते आम्हा मराठ्यांना का जमू नये? त्यांच्यासारखे नेतृत्व नाही म्हणून? संयुक्त महाराष्ट्रानंतर यशवंतराव चव्हाण वगळता महाराष्ट्राला जाणता नेता मिळाला नाही, हे खरेच. (नाहीतर त्यांचा विश्वकोश प्रकल्प अजून खितपत पडला नसता.) राजकीय नेत्यांनी जीवनाच्या सर्व अंगांना स्पर्श करणारे नेतृत्व द्यावे, वगैरे आता पुस्तकात. त्यांचे काम त्यांनी धड केले तरी पुरे. मराठी माणसाला उत्तुंग, विशाल स्वप्नं देणारे सांस्कृतिक-वैचारिक नेतृत्व नाही, ही खरी रड आहे. ती तरी किती काळ रडायची? केरळ शास्त्र-साहित्य परिषदेसारखी संस्था उत्तुंग नेतृत्वाची उणीव भरून काढून सामूहिक नेतृत्व देते आणि तिचे सगळे कार्यकतेर् तरुण आहेत. महाराष्ट्रातही असे प्रयत्न झाले. त्यांची अवस्था आज काय आहे? ते मेले किंवा कोत्या अहंकाराने नासले.

मराठी माणसाला केवळ स्वत:चा नव्हे तर आपल्या इतिहासाचा प्रचंड गर्व, अहंकार आहे. (त्याच्या या जेनेटिक अहंकाराच्या नाण्याची दुसरी बाजू न्यूनगंडाची तर नाही ना?) पण हा अभिमान म्हणजे काय? या अभिमानाची आजच्या जगण्यात काय व्यवस्था लावायची? आणि मराठी माणूस व एकसंध मराठी समाज म्हणून आपल्याला नेमके काय साधायचे आहे? याचा उलगडा ना कधी सांस्कृतिक नेत्यांनी केला, ना मराठी माणसाला नेमका कार्यक्रम आखून दिला. त्यामुळे शेकडो सिम्बॉल्समधून मराठी माणूस आपल्या अहंकाराला टेकू देऊ पाहतो. सुनीलपासून सचिनपर्यंत, लतापासून अभिजितपर्यंत, 'प्रभात' पासून 'श्वास'पर्यंत, बाबांपासून बंगांपर्यंत, अण्णांपासून मेधापर्यंत आणि अटलंटाच्या बीएमएमपासून यूएसएतून इथं येणाऱ्या महाराष्ट्र फौंडेशनपर्यंत त्याला कोणीही चालते. ही 'प्रतीकशाही' नसेल तर त्याचा गगनचुंबी अहंकाराचा डोलारा कोलमडल्याशिवाय राहणार नाही.

या पोकळ अहंकाराच्या जागी सार्थ अभिमान रुजायचा असेल तर मराठी समाजाला त्याला गौरवास्पद वाटणाऱ्या इतिहासाला साजेशी कामगिरी करावी लागेल. शिवाय, ती वर्तमान आणि भविष्याच्या आधुनिक कसोट्यांवर झळाळायला हवी. त्यासाठी एकेका जाती, समाज गटासाठी एकेक तसबीर लावून, पोथ्या उघडून 'बेकं बे चे जुने परोचे' घोकणाऱ्यांना दूर करायला लागेल. 'समर्थ एकसंध मराठी समाज' ही ओळख आपल्याला हवी असेल तर आपला इतिहास, वारसा, भाषा आणि भौतिक प्रगती या सगळ्या गोष्टी एकमेकांंशी निगडीत आहेत, हे समजून घ्यावे लागेल. त्यांची अर्थपूर्ण सांगड घालायची तर कोण्या महात्म्याची वाट न पाहता आपणा सर्व मराठ्यांनाच जबरदस्त महत्त्वाकांक्षी कृतियोजना आखावी लागेल. त्याची कलमवार कडवी अमलबजावणी करावी लागेल. कशाच्या ना कशाच्या जयजयकाराने अर्थहीन अंतराळ भरणारे, ग्लानी आणणारे सोपे पर्याय फेकून द्यावे लागतील.

मढेर्करांचे शब्द उसने घ्यायचे तर

' अम्हांस आम्ही पुन्हा पहावें

काढुनि चष्मा डोळ्यांवरचा!'

इथपासून 'पुनश्च हरिओम्' करावे लागेल!

सारंग दर्शने

 
</text>
</doc>
