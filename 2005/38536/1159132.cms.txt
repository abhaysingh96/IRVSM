<doc>
<docno>1159132.cms.txt</docno>
<text>
 
महामुंबई
'मटा दहावी'नेच दिला यशाचा फॉर्म्युला
[ Sunday, July 03, 2005  11:52:48 pm]


म. टा. प्रतिनिधी

मुंबई : दहावीचा अभ्यास करताना 'महाराष्ट्र टाइम्स'मधील 'मटा दहावी' या सदराचा खूपच फायदा झाला. विशेषत: उत्तरे लिहिण्याची पद्धत मी त्या सदरातून शिकलो आणि त्याच पद्धतीने दहावीचे पेपर सोडवले, अशी प्रतिक्रिया अपंगांमध्ये गुणवत्ता यादीत पहिला आलेल्या निखिल माने याने प्रातिनिधिक स्वरूपात व्यक्त केली. या प्रतिक्रियेला दुजोरा देऊन मंचावरील सर्वच गुणवंत विद्यार्थ्यांनी 'मटा दहावीचा फॉर्म्युला' अभ्यासल्याचे आणि त्याचा निश्चितच फायदा झाल्याचे नमूद केले.

ठाण्यातील 'टिप टॉप प्लाझा'मध्ये मटा आणि विद्यालंकार क्लासेस यांच्या संयुक्त विद्यमाने दहावीतील गुणवंत विद्यार्थ्यांचा सत्कार समारंभ आयोजित करण्यात आला होता. यावेळी या गुणवंतांनी आपल्या यशाचे रहस्य उपस्थित विद्यार्थ्यांसमोर उलगडले. त्यांचे अनुभव ऐकण्याची, त्यांच्याशी संवाद साधण्याची ही संधी सार्थकी लावण्यासाठी यंदा दहावीत असलेले अनेक विद्याथीर् कार्यक्रमाला आवर्जून उपस्थित होते. अभिनेता प्रशांत दामले आणि सोनाली खरे यांनी विविध प्रश्न विचारून गुणवंतांना बोलते केले. गुणवत्ता यादीत आलेले टीना चौधरी, गणेश बनये, नंदन सावंत, अनिरुद्ध मोकाशी, प्रियंका मराठे, मागेर्श वाव्हळ, अमेय पाटील, पूजा प्रभू, मेधा शानभाग, निखिल माने, चिन्मय कामत यात सहभागी झाले होते.

प्रश्न : अभ्यास कसा केला ?

प्रियंका मराठे : नववीचा निकाल लागल्यापासूनच अभ्यासाला सुरुवात केली होती. पण, फक्त अभ्यास एके अभ्यास न करता इतर आवडीच्या विषयांनादेखील वेळ दिला. अभ्यासाच्या वेळी मात्र प्रामाणिकपणे व मनापासून अभ्यास केला.

चिन्मय : दहावीचे वर्ष म्हणून अभ्यासासाठी जागरणं केली नाहीत, की भल्या पहाटे उठलो नाही. पण जो अभ्यास करायचो तो अगदी मन लावून केला.

पूजा : मीही लवकरच अभ्यासाला सुरुवात केली होती. नोव्हेंबरपर्यंत अभ्यास पूर्ण झाला होता आणि दोनदा रिव्हिजनही पूर्ण झाली होती.

 
</text>
</doc>
