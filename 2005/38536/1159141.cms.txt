<doc>
<docno>1159141.cms.txt</docno>
<text>
 
महामुंबई
हकालपट्टी आणि बंडही!
[ Sunday, July 03, 2005  11:57:40 pm]


म. टा. प्रतिनिधी

मुंबई : विधानसभेतील विरोधी पक्ष नेते नारायण राणे यांनी संघटनेतील नेतेपदाचा राजीनामा देण्याची घोषणा केल्यानंतर अवघ्या बारा तासांतच शिवसेनाप्रमुख बाळासाहेब ठाकरे यांनी रविवारी त्यांची शिवसेनेतूनच हकालपट्टी केली. या हकालपट्टीनंतर अजिबात विचलित न झालेल्या नारायण राणे यांनी आपल्यासोबत 22 आमदार आणि पाच खासदार असल्याचा दावा करीत उद्धव ठाकरे यांच्यावर थेट जोरदार हल्ला चढवला. राणे आता कोणत्या पक्षात जाणार, हे अद्यापि स्पष्ट व्हायचे असले तरी त्यांनी विरोधी पक्षनेतेपदाचा तसेच आमदारकीचा राजीनामा देण्याचे ठरवले आहे. त्यांच्या हकालपट्टीमुळे शिवसेनेतच नव्हे, तर राज्याच्या राजकारणातच उलथापालथ होण्याची शक्यता आहे.

कोकणात शांतता... पण, वादळापूवीर्ची!

नारायण राणे यांचा बालेकिल्ला असलेल्या कोकणात त्यांच्या हकालपट्टीने सन्नाटा पसरला असला तरी ही वादळापूवीर्ची शांतता असल्याचे दिसत आहे. शांतता असली तरी शिवसेनेच्या दोन गटांमध्ये तणाव वा गडबड होण्याची शक्यता लक्षात घेऊन पोलिसांना दक्ष राहण्याचे आदेश देण्यात आले आहेत.

पोलिस महानिरीक्षक सत्यपालसिंग यांनी कोकणातील चारही जिल्ह्यांच्या पोलिस अधीक्षकांशी चर्चा करून पोलिसांना दक्ष राहण्याचे आदेश दिले आहेत. रत्नागिरी आणि सिंधुदुर्ग जिल्ह्यांत सेनेच्या दोन गटांमध्ये संघर्ष निर्माण होण्याची भीती पोलिसांना वाटत आहे. नारायण राणे यांना 'दादा' म्हणणाऱ्या अनेक शिवसैनिकांनी तसेच स्थानिक नेत्यांनी राणे यांना फोनवरून आम्ही तुमच्या पाठिशी आहोत. तुम्ही जो निर्णय घ्याल, तो आम्ही मान्य करू, असे सांगितले.

राणे यांनी गेल्याच आठवड्यात कणकवलीत सिंधुदुर्ग जिल्ह्यातील सेना पदाधिकाऱ्यांना आपली भूमिका सांगितली होती. त्यावेळी या पदाधिकाऱ्यांनी, आम्ही तुमच्यासोबत आहोत, असे स्पष्ट केले होते. त्यानंतर लागेच उद्धव ठाकरे यांनी काही पदाधिकाऱ्यांना मुंबईत बोलावून त्यांच्याशी चर्चा केली होती. मात्र उद्धव, सुभाष देसाई आणि मिलिंद नावेर्कर यांनीच संघटनेला खड्ड्यात घालायचे ठरवले असेल, तर आम्ही त्या पापात सहभागी होण्यापेक्षा राणे यांच्यामागे उभे राहू, असे अनेकांनी या प्रतिनिधीला बोलून दाखविले.

राणे यांची हकालपट्टी झाली असली, तरी कोकणातील शिवसेनेवर त्यांची पकड भक्कम आहे. एक तर सेना सोडावी लागेल वा संघटनेतून काढले जाईल, याचा अंदाज असल्याने राणे यांनी सिंधुदुर्ग आणि रत्नागिरी जिल्ह्यातील कार्यर्कत्यांना विश्वासात घेतले होते. यापैकी बहुसंख्य कार्यकतेर् रविवारी मुंबईतच मुक्काम ठोकून होते. राणे राष्ट्रवादी काँग्रेसमध्येच जातील, अशी खात्री कार्यर्कत्यांना वाटत असून त्याबद्दल त्यांचा आक्षेप नाही. मात्र तसे करण्याआधी आधी ते कोकण स्वाभिमान आघाडी काढतील, असे सांगण्यात येत आहे.

कार्याध्यक्ष जेव्हा माफी मागतात...

कार्याध्यक्ष उद्धव ठाकरे आपल्याला भेटत नाहीत, कधी फोन घेत नाहीत, 'मातोश्ाी'वर ताटकळत बसावे लागते, असे खडे बोल शिवसेनेच्या आमदारांनी रविवारी खुद्द उद्धव ठाकरे यांनाच सुनावले आणि 'माझ्याकडून काही चुकले असेल, तर माफ करा' असे उद्धव ठाकरे म्हणाल्याचे समजते.

आमदार आणि शाखाप्रमुखांबरोबरची शिवसेनाप्रमुखांची बैठक आणि पत्रकार परिषद आटोपल्यानंतर उपस्थित आमदार व खासदारांची बैठक उद्धव यांनी घेतली. यावेळी, सुरुवातीलाच माफी मागून त्यांनी आमदारांना त्यांचे म्हणणे मांडण्यास सांगितले. यावेळी सर्वप्रथम सुरेश गंभीर यांना 'मातोश्ाी'वर कसे ताटकळत राहावे लागले, हे स्पष्ट केले. गुलाबराव पाटील, सुभाष साबणे, आर. ओ. पाटील यांनीही अशाच स्वरूपाच्या तक्रारी केल्या.

आपण आता राज्याचा दौरा करणार असल्याचे उद्धव यांनी सांगताच जाहीर सभा घेण्याऐवजी कार्यर्कत्यांना भेटून निर्माण झालेली कटुता दूर करा, असा सल्ला आमदारांनी दिल्याचे कळते.

राणे सत्तेच्या मोहात फसले...

घरातलाच माणूस सत्तेच्या मोहात फसलाय, याचे वाईट वाटते, अशा शब्दांत शिवसेनेचे कार्याध्यक्ष उद्धव ठाकरे यांनी नारायण राणे यांनी केलेल्या आरोपांचा समाचार घेतला.

ते म्हणाले, राणे यांनी केलेल्या बिनबुडाच्या आरोपांना उत्तर देण्याची आपली इच्छा नाही. शेवटपर्यंत त्यांची समजूत घालण्याचा आम्ही प्रयत्न केला. शिवसेनाप्रमुखांनी जाहीरपणे भूमिका मांडली. विरोधी पक्षनेतेपदावरून त्यांना काढावे असे कोणाच्याही मनात नव्हते. पण सहनशीलतेलाही अंत असतोच. राणे हे गैरसमजाचे बळी आहेत. काहीच घडलेले नसताना त्यांनी टोकाची भूमिका का घ्यावी, हे समजले नाही. व्यक्तीपेक्षा पक्ष मोठा आहे आणि पक्षात शिस्त महत्त्वाची आहे. राणे यांचे आमच्याशी आणि सेनेत सर्वांशी असलेले चांगले संबंध अचानक कसे बिघडले, हे कोडेच आहे.

विरोधी पक्षनेतेपदी मुंडे?

नारायण राणे यांच्यासोबत शिवसेनेतील दहा आमदार गेले जरी गेले, तरी सेनेचे बळ भारतीय जनता पक्षापेक्षा कमी होत असल्याने गोपीनाथ मुंडे यांच्याकडे विरोधी पक्षनेतेपद जाण्याची शक्यता आहे.विधानसभेत भाजचे 54 तर सेनेचे 62 आमदार आहेत.1991 साली छगन भुजबळ बाहेर पडल्यानंतर मनोहर जोशी यांच्या विरोधी पक्षनेतेपदावर मुंडे यांनी दावा सांगून ते पद आपल्याकडे घेतले होते.

काँग्रेस, राष्ट्रवादीची कवाडे खुली

विरोधी पक्षनेते आणि सेेनेला आव्हान देणारे बंडखोर नेते नारायण राणे आपल्याकडे यावेत, यासाठी काँग्रेस आणि राष्ट्रवादी काँग्रेस या दोहोंनी आपली दारे सताड उघडी ठेवली आहेत. त्यांना पक्षात आणण्यासाठी काँग्रेसचे काही नेते महिनाभर प्रयत्नशील होतेे.

राणे काँग्रेसमध्ये आले की विलासराव देशमुख यांच्या मुख्यमंत्री-पदाला आपोआपच शह देता येईल, अशी अटकळ बांधून काँग्रेसच्या एका खासदाराने प्रदेश पातळीवर तसेच दिल्लीतील धुरीणांशी संपर्क साधून त्यांना पक्षात आणण्यासाठी प्रयत्न केले. त्यामुळेच एक बडा नेता पक्षात येणार असल्याचा दावा प्रभा राव यांनी केला होता. या प्रयत्नांना काही नेत्यांनी त्यात खोडा घालण्यासाठी सेनेतून आलेल्या व्यक्तीला पक्षात घेतले तर अल्पसंख्यांक नाराज होतील, अशी भीती दाखवल्याचे कळते.

 
</text>
</doc>
