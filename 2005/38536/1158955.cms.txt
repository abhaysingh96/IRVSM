<doc>
<docno>1158955.cms.txt</docno>
<text>
 
महाराष्ट्र
पालकमंत्र्यांचे आश्वासन खोटेच?
[ Sunday, July 03, 2005  08:49:51 pm]


म. टा. वृत्तसेवा

पंढरपूर : आषाढी यात्रा कालावधीत शहरातील मद्य आणि मांसविक्री करणारी दुकाने यंदा सात दिवस बंद ठेवण्याचे आश्वासन पालकमंत्र्यांनी देऊनही जिल्हाधिकाऱ्यांनी नेहमीप्रमाणे तीनच दिवस ही दुकाने बंद ठेवण्याचा आदेश काढल्यामुळे वारकऱ्यांच्या एका संघटनेने नाराजी व्यक्त केली असून आतातरी हे आदेश फिरवून सातच दिवस दारू-मटणविक्री बंद ठेवा, असा संघटनेचा आग्रह आहे.

स्वत:च 'यात्रा नियोजन समिती'च्या बैठकीत दिलेल्या या आश्वासनावर सोलापूर जिल्ह्याचे पालकमंत्री विजयसिंह मोहिते-पाटील काय भूमिका घेतात, याकडे आता लक्ष आहे.

पालकमंत्र्यांनी ज्या बैठकीत हे आश्वासन दिले, तीस जिल्हाधिकारी मनीषा वर्मा याही उपस्थित होत्या. तरीही सातऐवजी तीनच दिवस मद्य-मांस विक्री बंद ठेवण्याचे आदेश निघाले; याचा अर्थ जिल्हाधिकाऱ्यांनी पालकमंत्र्यांच्या म्हणण्याची बूज राखली नाही असा समजायचा की, सरकारलाच दारू-मटणाच्या विक्रीतून मिळणारे उत्पन्न वारकऱ्यांच्या भावनेपेक्षा अधिक महत्त्वाचे वाटते, असा सवाल 'समस्त वारकरी फडकरी दिंडी समाज' या संघटनेचे अध्यक्ष ह. भ. प. माधवराव शिवणीकर यांनी केला आहे.

तिरुपतीप्रमाणे पंढरपूरातही दारू-मटणाची दुकाने शहराबाहेर नेण्याची मागणी सर्वच वारकरी संघटनांकडून वारंवार केली जात असते. तसे न झाल्याने, किमान यात्रा कालावधीतील आठवडाभर ही दुकाने बंद ठेवा, अशी मागणी यंदा करण्यात आली होती. पालकमंत्र्यांचे आश्वासन जिल्हाधिकाऱ्यांच्या आदेशांनंतर खोटेच ठरल्याने वारकरी समाजात संतापाची भावना आहे.

 
</text>
</doc>
