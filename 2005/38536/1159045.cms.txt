<doc>
<docno>1159045.cms.txt</docno>
<text>
 
महाराष्ट्र
गोदावरीची रामघाटावर कळसपूजा
[ Sunday, July 03, 2005  09:45:10 pm]


म. टा. प्रतिनिधी

नाशिक : दोन दिवसांपुवीर्ची काहीशी उघडीप सोडली तर गेल्या दिड आठवड्यापासून सुरू असलेल्या संततधार पावसामुळे नाशिक जिल्हा ओसंडून वाहतो आहे. जिल्ह्यातील बहुतांश धरणे अर्ध्याहून अधिक भरल्याने त्यांच्यातीली पाणी सोडून द्यावे लागत आहे. यामुळे खरीप हंगामातल्या पेरण्या लांबण्याची भिती निर्माण झाली आहे.

दरम्यान, गोदावरी नदीवर बांधण्यात आलेले गंगापुर धरण 54 टक्के भरल्याने त्यातून पाणी सोडण्यात आले. या पाण्यामुळे गोदावरील नदीला महापुर आल्याप्रमाणे स्थिती झाली आहे. नाशिक शहरात रामघाटावर असलेली जवळपास सर्वच मंदीरे रविवारी पाण्याखाली गेली होती. या घाटावरील प्रख्यात दुतोंड्या मारुतीही पाण्याखाली दिसेनासा झाला होता. तर गंगागोदावरी, टाळकुटेश्वर या मंदीरांच्या कळसाला पाणी लागले होते. गोदावरीची ही कळसपुजा पाहण्यासाठी गाडगे महाराज पुलावर जनसागर लोटला होता. त्याचप्रमाणे, याच घाटावरील प्रख्यात नारोशंकर मंदीरही जलमय होऊन गेले होते. या मंदीरातील प्रख्यात घंटेशी गोदावरीचे पाणी खेळत होते.

नाशिक शहरातील नासडीर् आणि वाघाडी या नाल्यांनीही नदीचे रुप धारण केले होते. त्यामुळे या नाल्यांच्या काठावर वसलेल्या झोपड्यांमध्ये पाणी शिरले. नाशिक महानगरपालिकेने गोदावरीकाठावर सोमेश्वरपासून तपोवनापर्यंत गोदाकाठावर अग्निशमन दलाची आणि पोलिसांची फौज तैनात केली आहे. या नदीच्या काठावर असलेल्या निफाड तालुक्याती चांदोरी आणि सायखेडा ही गावेही पाण्याने वेढली गेल्याने सावधानतेचा इशारा देण्यात आला आहे.

जिल्ह्याच्या इगतपुरी, त्र्यंबकेश्वर आणि सुरगाणा या आदीवासी तालुक्यांमध्ये जोरदार वृष्टी होत असून या भागातील प्रमुख पिक असलेल्या नागली आणि भातीची रोपे सडून गेल्याने शेतकरी हवालदिल झाले आहेत. गोदावरी काठावरील भुईमूग, ऊस आणि टोमॅटो या पिकांचेही अतोनात नुकसान झाले.

नाशिक जिल्ह्यात मोठी आणि मध्यम अशी 20 धरणे आहेत. त्यांच्या पाणासाठ्यातही मोठी वाढ झाली आहे. त्यांची सरासरी साठ टक्क्यांहूनही पुढे गेली आहे.

या धरणातील शनिवारची स्थिती : दारणा 73 मीटर, गंगापुर 54 मीटर, पालखेड 92 मीटर, करंजवण 82 मीटर, ओझरखेड 96मीटर, वाघाड 73मीटर, कडवा 60 मीटर, मुकणे 42 मीटर, आळंदी 94 मीटर, तिसगाव 17 मीटर, काश्यपी 37 मीटर, पुणेगाव 24 मीटर, चणकापुर 52 मीटर, केळझर 54 मीटर, हरणबारी 80 मीटर, गिरणा 41 मीटर, नांदुरमध्यमेश्वर आणि भोजापुर 100 मीटर, दिंडोरी तालुक्यातील पुणेगाव धरणाची 60 मीटर लांबीची भिंत चार फूट खाली खचल्याने या धरणाची दुरुस्ती युद्घपातळीवर करण्यात येत आहे. तसेच नांदुरमध्यमेश्वर एक्सप्रेस कालव्याला पडलेले भगदाड बुजवि-ण्याचे काम हाती घेण्यात आले आहे.

 
</text>
</doc>
