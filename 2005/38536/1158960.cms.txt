<doc>
<docno>1158960.cms.txt</docno>
<text>
 
लेख
श्रीमंतांच्या सुखासाठी...
[ Sunday, July 03, 2005  08:53:07 pm]


जोखमीची कामे समाजातील कष्टकऱ्यांच्या वाट्यालाच येतात. जगणे महत्त्वाचे असल्याने गरीब आणि दारिद्यात खितपत असलेले लोक जीव धोक्यात घालून अशी कामे करीत असतात. त्यामुळेच विकासाचे मोठमोठाले प्रकल्प उभे राहिलेले दिसतात. कष्टकऱ्यांचे श्ाम, घाम आणि रक्त सांडल्यानंतरच नागरी जीवन अधिकाधिक समृद्ध झालेले पाहावयास मिळते. घाटघर वीज प्रकल्पानेही अशाच प्रकारे श्रमिकांचा बळी घेऊन हा नियम सिद्ध केला आहे...

विकासाचे प्रकल्प उभारताना अपघात झाला की सर्वसामान्य मजुरांचा त्यात पहिला बळी जातो, असा जणू अलिखित नियमच आहे. श्ामाची आणि जोखमीची कामे समाजातील कष्टकऱ्यांच्या वाट्यालाच येतात. जगणे महत्त्वाचे असल्याने गरीब आणि दारिद्यात खितपत असलेले लोक जीव धोक्यात घालून अशी कामे करीत असतात. त्यामुळेच विकासाचे मोठमोठाले प्रकल्प उभे राहिलेले दिसतात. कष्टकऱ्यांचे श्ाम, घाम आणि रक्त सांडल्यानंतरच नागरी जीवन अधिकाधिक समृद्ध झालेले पाहावयास मिळते. मग पिण्याचे पाणी असो की शहरातील झगमगाट.

मुंबई महानगराला ना पाण्याचा तुटवडा. ना विजेची कमतरता. ठाणे, नाशिक आणि अहमदनगर या तीन जिल्ह्यांच्या बेचक्यातील पर्वत रांगात अतोनात पाऊस होतो. निसर्गाच्या या कृपेप्रमाणेच धरणे बांधायला दऱ्याखोऱ्यांत योग्य अशा जागाही तिथे मिळाल्या. आणि उंचावर असलेल्या या धरणांचे पाणी विनासायास गुरुत्वाकर्षणाने थेट मुंबईपर्यंत येते. त्या आदिवासी भागातील पाण्यावर मुंबई शहराची चैन आहे. नळ उघडला की पाणी येते. बटन दाबले की दिवे लागतात. अशा या शहरात मग मॉल आणि मल्टिप्लेक्स दिवसरात्र झगमगत राहिले तर काय विशेष.

मुंबई वगळता उर्वरित महाराष्ट्रात आजघडीला कमालीची वीजटंचाई आहे. ही टंचाई अर्थातच सकाळी आणि सायंकाळच्या पीकअवरमध्ये आहे. मुंबईतील विजेची गरजही दिवसेंदिवस वाढत आहे. त्यामुळे विजेचे उत्पादन वाढविण्यासाठी नवनवे प्रकल्प हाती घेतले जात आहेत. त्यातही पीकअवरची गरज भागविण्यासाठी वेगवेगळे मार्ग शोधले जात आहेत.

याच प्रयत्नांचा एक भाग म्हणून घाटघरचा अडीचशे मेगावॉटचा जलविद्युत प्रकल्प उभारला जात आहे. भंडारदरा धरणाच्या खाली घाटघर धरणाची रचना करण्यात आली आहे. तिथून साधारणत: 420 मीटर थेट खाली असलेल्या दरीतील भूगर्भात भुयारी विद्युतगृह बांधून तिथे सव्वाशे मेगावॉट वीज निर्माण करणारी दोन जनित्रे बसविण्यात आली आहेत. दिवसा विजेची निमिर्ती केल्यानंतर पुढे जाणारे पाणी अडविण्यासाठी खालच्या भागात चौंढे येथे आणखी एक धरण घेण्यात आले आहे. विजेच्या निमिर्तीनंतरचे पाणी या धरणात साठवून पंपाद्वारे ते पुन्हा वरच्या घाटघर धरणात नेण्यात येणार आहे. रात्री 11 नंतर जेव्हा विजेला मागणी नसते त्या काळात वीज वापरून ते पाणी वरच्या धरणात चढविण्यात येणार आहे. विजेची निमिर्ती झाल्यानंतर खाली आलेले पाणी पुन्हा वर नेण्यासाठी निमिर्तीपेक्षा 20 टक्के वीज अधिक लागणार आहे. त्यामुळे हा व्यवहार तसा पाहिला तर आतबट्ट्याचा आहे. कारण या प्रकल्पातून वर्षाला 467.15 दशलक्ष युनिट निर्माण होणार आहे. पण तेच पाणी घाटघरमध्ये वर चढविण्यासाठी वर्षाला 641.40 दशलक्ष युनिट वीज खर्च होणार आहे. दिवसा सहा तास विजेची निमिर्ती करायची आणि रात्री सात तास वीज वापरून ते पाणी वर न्यायचे असा हा प्रकल्प आहे. सकाळी 8 ते 12 आणि सायंकाळी 7 ते रात्री 11 या पीक अवरमध्ये असलेली तीन-साडेतीन हजार मेगावॉटची तूट कमी करण्यासाठी हा सगळा खटाटोप आहे. रात्री विजेची मागणी अगदी कमी असल्याने उपलब्ध विजेचे करायचे काय, असा प्रश्ान् असतो. त्यामुळे रात्रीच्या काळातील वीज पाणी वर नेण्यासाठी वापरण्यात येणार आहे.

यासाठी जिथे जिथे अत्याधुनिक तंत्रज्ञानाचा वापर करता येईल तिथे तिथे तो करण्यात आल्याने या प्रकल्पाचा खर्चही बाराशे कोटी रुपयांच्या आसपास गेला असून ऐंशी टक्के काम पूर्ण झाल्याने जून 06 पासून यातून उत्पादन सुरू होणार आहे. पण पीकअवरला विजेची निमिर्ती आणि नंतरच्या काळात विजेचा वापर करण्याने या प्रकल्पातील विजेच्या निमिर्तीचा खर्च प्रति युनिट 4.40 रु. इतका होण्याची शक्यता आहे. कदाचित तो जास्तही होईल. एकंदरच नागरी जीवनाला सेवा सुविधा पुरविण्यासाठी हा प्रयत्न आहे.

वरचे घाटघर आणि खालचे चौंढे हे धरण हे रोलर कॉम्पॅक्टेड क्राँक्रीट या नव्या तंत्राचा वापर करुन बांधण्यात येत आहे. यात प्रकारात एकतृतीयांश सिमेंट आणि दोनतृतीयांश फ्लाय अॅशचा वापर करण्यात आला आहे. ज्या बांधकामाला सहज तीन वषेर् लागली असती ते काम नव्या तंत्राने अवघ्या चार महिन्यांत करण्यात आले आहे. वरून येणारा पाण्याचा वेगवान प्रवाह एकदम थांबविण्याची गरज असल्याने भुयारी कालवा फुटू नये म्हणून 130 मीटर खोलीची विहीर बांधण्यात आली आहे. विहीर घेतानाही अशीच नव्या तंत्राने ती घेतल्याने विक्रमी कमी वेळात घेण्यात आली आहे.

तसा हा प्रकल्प वैशिष्ट्यपूर्ण आहे. भुयारी कालवे खोदताना, भुयारी विद्युतगृह, अप्रोच टनेल, लिंक टनेल, टेल रेस टनेल अशा गोष्टी बांधताना कमालीची काळजी घेण्यात आली होती. सुरक्षेचे उपाय करण्यात आले होते. त्यासाठी भुयाराच्या तोेंडातून उलटे पाणी आत जाऊ नये यासाठी त्याचे तोंड स्टील आणि काँक्रीटचा वापर करून बंद करण्यात आले होते. आतील खडक, माती याचा सखोल अभ्यास करण्यात आला होता. अपघाताच्या सर्वसाधारणपणे असणाऱ्या शक्यता लक्षात घेऊन विशिष्ट पद्धतीने बोगदे खोदण्यात आले होते. बोगदे खणण्याचे काम पूर्ण झालेले आहे. आता खालच्या धरणाची उरलेली भिंत आणि विद्युत उत्पादनाबाबतची यंत्रसामुग्री बसविण्याचे असे जवळपास वीस टक्के काम बाकी आहे. ते पूर्ण होताच बंद केलेले बोगद्याचे दार उघडण्यात येणार होते. अशा अर्धवट अवस्थेत असताना एका दिवसात जवळपास 400 ते 450 मि.मी. पाऊस झाल्याने बाजूच्या डोंगराचा एक भाग कोसळला. झाडाझुडपांसहित वीसवीस टनाचे महाकाय दगड खाली आले. सुमारे 400 मीटर उंचीवरून आलेल्या या दरडीने बोगद्याचे बंद केलेले तोंड फोडले. पाठोपाठ कोसळलेल्या दुसऱ्या एका दरडीने उमरा नाला आणि शाही नाला यांचे पात्र बंद केले. दुपारच्या वेळी धुंवाधार पावसात बेफाम झालेल्या ओढ्याचे पाणी झाडांच्या मोठमोठाल्या ओंडक्यांसह बोगद्यात शिरले. तेव्हा आत 65 मजूर बोगद्याला लाईनिंग करण्याचे आणि आतील दगडमाती बाहेर काढण्याच्या कामात गुंतले होते. पाणी शिरताच त्यातील 40 मजूर ताबडतोबीने बाहेर आले. दुसरा कसाबसा आला. पण उरलेले 14 मजूर आतच राहिले. आता ते जिवंत मिळण्याची शक्यता संपली आहे. शेवटी यात कष्ट करणाऱ्या गरीब मजुरांचाच बळी गेला आहे.

अपघाताची शक्यता गृहीत धरलेल्या बाबीतून नव्हे तर गृहीत न धरलेल्या तिसऱ्याच बाबीतून अपघात झाला. अपघात शेवटी शक्यतेेच्या पलीकडचाही असू शकतो. त्सुनामी लाटांनी हे अलीकडेच सिद्ध केले आहे. ज्या डोंगराचे कडे कोसळले त्या डोंगरावर ओरखडाही काढलेला नव्हता. अशा डोंगरातून महाकाय दरडी कोसळल्या. खरे तर माळशेज घाटात दरडी कोसळण्याचा इतिहास आहे, हे लक्षात घेणे आवश्यक होते. माळशेज घाटात रस्ता काढताना तोडफोड केल्याने दरडी कोसळतात, असे तंत्रज्ञांचे म्हणणे आहे. इथे तसे केलेले नसल्यामुळे व झाडी असलेला डोंगराचा भाग कोसळण्याची शक्यता नव्हती, असे ते म्हणतात. तथापि, कोसळलेली दरड केवळ खडक नव्हता तर माती आणि मातीत दडलेले मोठमोठाले दगडही होते. त्यामुळे अशा प्रकारची दरड कोसळण्याची शक्यताही गृहीत धरायला हवी होती.

ही बाब लक्षात घेतली तर उद्या भंडारदरा धरणाच्या लगतचा किंवा वरच्या भागात असलेले घाटघर धरणाच्या लगत असलेला डोंगरही कोसळू शकेल. त्यामुळे प्रकल्पातील अपघाताची शक्यता अजमावण्यासाठी वेगळ्या अशा तंत्रज्ञ-शास्त्रज्ञांची एक टीम तयार करणे आवश्यक आहे. या स्वतंत्र यंत्रणेने प्रकल्पाच्या उभारणीच्या वेळी आणि नंतर सतत आढावा घेऊन काटेकोर उपाय योजायला भाग पाडले पाहिजेत, जेणे करून कमीत कमी अपघात होतील व गरीबांची जीवितहानी होणार नाही. संभाव्य अपघाताची कल्पना करून तिच्यावर उपाय सुचविणारी ही यंत्रणा स्वतंत्र असणे आवश्यक आहे व तिच्या शिफारसी बंधनकारक असल्या पाहिजेत. मानवी व त्यातही गरीबांचे जीव हे समष्ठीच्या सुखासीनतेपेक्षाही महत्त्वाचे आहेत. याची कुठेतरी खूणगाठ सर्वांनीच बांधण्याची वेळ आली आहे.

प्रताप आसबे

 
</text>
</doc>
