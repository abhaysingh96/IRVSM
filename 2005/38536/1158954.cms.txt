<doc>
<docno>1158954.cms.txt</docno>
<text>
 
देश-विदेश
भाजपला शालेय पुस्तकांतही राष्ट्रपिता नकोत
[ Sunday, July 03, 2005  08:49:10 pm]


वृत्तसंस्था

रायपूर : 'गांधीवादी समाजवादा'चा मंत्र जपत 25 वर्षांपूवीर् भारतीय जनता पक्षाची स्थापना झाली असली तरी रौप्यमहोत्सवी वर्षातही भाजपचा गांधीद्वेष कमी झालेला नाही, याचा पुरावा छत्तीसगढमधील शालेय पुस्तकांनी दिला आहे. येथील भाजप सरकारने एनसीईआरटीच्या पुस्तकांवर बंदी आणून नव्याने प्रकाशित केलेल्या पुस्तकांत राष्ट्रपिता महात्मा गांधी यांच्या छायाचित्राच्या जागी मुख्यमंत्री रमण सिंग यांची छबी झळकली आहे.

काँग्रेसने याचा जोरदार निषेध केला आहे. महात्मा गांधींचा हा अपमान असून ही पुस्तके त्वरित मागे घेण्यात यावीत, अशी काँग्रेसची मागणी आहे. राष्ट्रपित्यापेक्षा रमणसिंग मोठे आहेत का, असा संतप्त सवाल प्रदेश काँग्रेसचे सरचिटणीस रमेश बार्ल्यानी यांनी केला आहे. महात्मा गांधींचा फोटो काढण्यामागे काही राजकारण नसल्याच्या भाजपच्या खुलाशाचीही त्यांनी खिल्ली उडवली.

एनसीईआरटीच्या पुस्तकांत पंतप्रधान डॉ. मनमोहन सिंग यांचेही छायाचित्र नसताना या पुस्तकांवर बंदी आणून राज्य सरकार मुख्यमंत्र्यांचे छायाचित्र असलेली शालेय पुस्तके वाटत असल्याबद्दल त्यांनी आश्चर्य व्यक्त केले. सवंग प्रसिद्धी मिळवण्याखेरीज यात दुसरा काहीही हेतू असू शकत नाही, अशी टीका त्यांनी केली.

प्रदेश भाजपचे प्रवक्ते रशिक परमार यांनी मात्र काँग्रेसचे हे आरोप फेटाळून लावले आहेत. यामागे कोणतेही राजकारण नसून 'मुलांना शाळेत जाण्यास प्रोत्साहित करण्यासाठीच' मुख्यमंत्र्यांचे छायाचित्र पुस्तकात समाविष्ट करण्यात आल्याचा दावा त्यांनी केला.

शिक्षणाचे प्रमाण वाढवण्याच्या नावाखाली राज्य सरकारने यंदा 50 कोटी रुपये किमतीची शालेय पुस्तके विद्यार्थ्यांना मोफत देत आहे. सरकारची ही योजना चांगली असली तरी त्यामुळे शिक्षणात राजकारण आणण्याची मुभा सरकारला आहे, असा त्याचा अर्थ होत नाही, असे काँग्रेसने छत्तीसगढचे राज्यपाल ले. जन. के. एम. सेठ यांना दिलेल्या निवेदनात म्हटले आहे.

विधानसभा निवडणुकीपूवीर् तत्कालीन मुख्यमंत्री अजित जोगी यांचे छायाचित्र असलेली दप्तरे विद्यार्थ्यांना वाटण्यावरून वाद निर्माण झाला होता. त्यावेळी भाजपने याला जोरदार आक्षेप घेतला होता. मात्र, भाजपही आता त्याच पावलावर पाऊल टाकत असून त्यामुळे भाजपचा खरा चेहराच समोर आला आहे, असा टोला काँग्रेसने हाणला आहे.

राष्ट्रपित्याचा तर हा अपमान आहेच, शिवाय सर्व शिक्षण अभियानांतर्गत केंद सरकारकडून मिळणारा पैसा भाजप स्वत:च्या राजकीय फायद्यासाठी वापरत आहे, असा आरोपही काँग्रेसने केला.

काँग्रेसप्रमाणेच डाव्या पक्षांनीही भाजपच्या या खोडसाळपणावर आक्षेप घेत पुस्तके मागे घेण्याची मागणी राज्यपालांकडे केली आहे. सवंग प्रसिद्धीवर पैसा खर्च करण्यापेक्षा भाजप सरकारने शाळांची परिस्थिती सुधारण्याकडे लक्ष दिले असते तर अधिक बरे झाले असते, असा टोलाही डाव्या पक्षांवी हाणला आहे.

 
</text>
</doc>
