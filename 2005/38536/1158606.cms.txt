<doc>
<docno>1158606.cms.txt</docno>
<text>
 
संवाद
 'काश्मीर डायरी'
[ Sunday, July 03, 2005  12:11:49 am]


भारतीय लष्करात महत्त्वाची पदे सांभाळलेले लेफ्टनंट जनरल (नि.) विनायक पाटणकर हे आपले जुलै महिन्याचे पाहुणे लेखक आहेत. जनरल पाटणकर 1965, 1971 आणि 1999 (कारगिल) अशा तीनही युद्धात सहभागी होते. दहशतवादाने ग्रासलेल्या काश्मिरातील कुपवाडा-बांडीपूर क्षेत्राची जबाबदारी आली तेव्हा जनरल पाटणकरांनी लष्कराची चौकट विस्तारत मोठी कामगिरी केली. त्याची फळे आज दिसत आहेत. परमविशिष्ट सेवा मेडलने सन्मानित झालेले जनरल पाटणकर या काळातली 'काश्मीर डायरी' खास मटाच्या वाचकांसाठी लिहिताहेत.

या डायरीची ही पहिली काही पाने:

बंदुकी आणि तोफांचे रणांगणावर पदार्पण झाल्यानंतर तलवारी, भाले, घोडदळ, हत्तीदळ यांचा वापर हळुहळू कमी होत गेला. युद्धपद्धतीत आमूलाग्र बदल घडून आले. जसजसे हे बदल घडत गेले, तसतसे नवे आव्हान युद्धकलेच्या समोर येत गेले. या आव्हानाला तोंड देण्यासाठी नवीन युद्धनीतीचा आणि युद्धतंत्रांचा विकास होत गेला. आधुनिक युद्धाची सुरुवात पहिल्या महायुद्धापासून झाली असली तरी दुसऱ्या महायुद्धातच त्याचे पूर्ण स्वरूप जगासमोर आले.

आपल्यापेक्षा बलाढ्य शत्रूवर मात करण्यासाठी गनिमी काव्याचे तंत्र श्री शिवाजी महाराजांनी यशस्वीरीत्या आत्मसात केले आणि त्याचा मुघल राजवटीवर विजय मिळविण्यासाठी पुरेपूर वापर केला. थोड्याफार फरकाने हेच तंत्र क्रांतिकारक आणि स्वातंत्र्यसैनिकांनी इंग्रजी सरकारपासून भारताला मुक्त करण्यासाठी उपयोगात आणल्यानंतर मात्र समाजातल्या असंतोषी आणि विदोही घटकांनी सरकार उलथून पाडण्यासाठी या तंत्राला दहशतवादाचा गिलावा चढविला आणि अतिरेक्यांच्या हाती एक नवीन कोलित दिले.

अतिरेक्यांच्या विरुद्ध लष्करी कारवाया करण्याचे तंत्र, नीती आणि डावपेच सर्वसाधारण (ष्श्ाठ्ठ1द्गठ्ठह्लद्बश्ाठ्ठड्डद्य) युद्धाच्या योजना आणि कार्यपद्धतीपेक्षा भिन्न असतात. त्यासाठी लागणारे युद्धशास्त्र, युद्ध-कौशल्य आणि युद्ध-सामग्री वेगळी असते. युद्धाचा प्रत्यक्ष अनुभव घेतलेल्या माझ्यासारख्या सामान्य सैनिकांच्या आणि युद्धाभ्यासाचे व्यासंगी यांच्या मते असे युद्ध सर्वसाधारण युद्धापेक्षा जास्त अवघड असते. याचे एक महत्त्वाचे कारण म्हणजे बहुतांशी अतिरेकी गणवेश वापरत नाहीत आणि आम जनतेत मिसळून किंवा निरपराधांचा ढालीसारखा वापर करीत ते हल्ले चढवितात आणि स्वत:चा बचाव करतात. एका अतिरेक्याचा नायनाट करताना अनेक निरपराधांना हानी पोहोचण्याची शक्यता असल्याने सुरक्षा दलांसमोर 'धरलं तर चावतंय् आणि सोडलं तर पळतंय्' असा अवघड प्रश्ान् उभा राहतो. कितीही काळजी घेतली तरी निरपराध सामान्य जनतेला त्याची झळ पोहोचण्याची दाट शक्यता असते. कधी कधी तर त्यामुळे निरपराधांमध्येही उद्वेगाची भावना पसरून नवीन विदोही निर्माण होऊ शकतात. या आणि अशा अनेक इतर गुंतागुंतीमुळे अशा लष्करी कारवाया आणि मोहिमा कार्यान्वित करणे अवघड आणि जोखमीचे असते.

1972-74 आणि 1979-80 मध्ये काश्मीरमध्ये लष्करी पदांवर कामगिरी बजावण्याचा अनुभव गाठीशी असल्याने, 1997 साली जेव्हा मी काश्मीर खोऱ्यात पुन्हा एकदा पाऊल टाकलं तेव्हा मी नवखा नव्हतो. शिवाय ईशान्येतले, विशेषत: मणिपूरमधले भूमिगत चळवळ्ये (ष्श्ाह्वठ्ठह्लद्गह्म-द्बठ्ठह्यह्वह्मद्दद्गठ्ठष्4) आणि दहशतवादी यांच्याविरुद्धच्या (ष्श्ाह्वठ्ठह्लद्गह्म-ह्लद्गह्मह्मश्ाह्मद्बह्यह्ल) लष्करी कारवायांच्या अनुभवांची शिदोरी माझ्याजवळ होती. असे असले तरी प्रत्यक्षात जे चित्र मला दिसले ते काश्मीरची जी प्रतिमा माझ्या मनात होती, त्याच्या अगदी विपरीत होते.

मला आठवत होते ते सैनिकांच्या गाड्या चालल्या की, हात उंचावून हसतमुखाने अभिवादन करणारे काश्मिरी, उत्साहाने लष्करी सॅल्यूट ठोकून 'जयहिन्द' म्हणणारी मुलं-मुली. 1979 च्या एप्रिलमध्ये लाहोर तुरुंगात पाकिस्तानचे माजी पंतप्रधान झुल्फिकार अलि भुट्टो यांना फाशी देण्यात आल्यानंतर तर काश्मीरमध्ये पाकिस्तान सरकार आणि पाक लष्कर यांच्याविरुद्ध असंतोषाची प्रचंड लाट उसळली होती. त्यावेळी काश्मीर खोऱ्यांत झालेल्या अनेक निदर्शनांमध्ये 'पाकिस्तान मुर्दाबाद, हिन्दुस्तान जिंदाबाद' किंवा 'पाकिस्तानी फौज मुर्दाबाद, इंडियन आमीर् जिन्दाबाद' अशा घोषणा ऐकू आल्या होत्या. असे हे प्रतिसाद, काही पाकिस्तानधाजिर्णे घटक वगळता, पूर्ण काश्मीर खोऱ्यातल्या जनमानसाचा कौल दर्शवित होते. त्यावेळी माझ्यासारख्या वयाने आणि अनुभवाने तरूण असलेल्या सगळ्याच लष्करी मनांना त्या घोषणा अत्यंत सुखद वाटायच्या. एकूणच भारतीय सेना आणि काश्मिरी जनतेचे आपसांतले संबंध अतिशय घनिष्ठ आणि सलोख्याचे होते.

1997 साली काश्मीर खोऱ्याच्या उत्तर भागातल्या कुपवाडा-बांडीपूर टापूच्या संरक्षणाची जबाबदारी माझ्यावर सोपविण्यात आली होती. टापू विस्तृत, दुर्गम आणि दळणवळण अवघड. त्यात घुसखोरी आणि दहशतवादी कारवाया सर्वाधिक. त्यामुळे ही जबाबदारी पार पाडण्यासाठी अधिकारी आणि जवान मिळून सुमारे 25 ते 30 हजार संख्येच्या लष्करी विभागाचे नेतृत्व करण्याची सुसंधी मला मिळाली होती. जबाबदारी असलेल्या संपूर्ण क्षेत्राची जवळून पाहणी करण्यासाठी, वेगवेगळ्या टापूंमध्ये विशेष प्रश्ान् समजवून घेण्यासाठी, स्वत: निरीक्षण आणि निदान करून स्थानिक अधिकाऱ्यांना आदेश देण्यासाठी मी आठवड्याचे पाच दिवस दौरा करीत असे.

अशा भ्रमंतीमुळे मला गावापासून लहान-लहान खेड्यांपर्यंत जायची संधी मिळाली. वाटेने दिसणाऱ्या, भेटणाऱ्या गावकऱ्यांची देहबोली (ड्ढश्ास्त्र4 द्यड्डठ्ठद्दह्वड्डद्दद्ग) अणि प्रतिक्रिया पाहून मात्र मी काहीसा चकित आणि बराचसा निराश झालो. रस्त्याच्या कडेला उभे असलेले लोक तोंड वळवून उभे राहात होते, काही तर दुसरीकडे पाहून थुंकायचे. गाडी थांबवून बोलायचा प्रयत्न केला, तर तुटक उत्तरे मिळायची. लहान मुले पळून जायची किंवा त्यांच्या आया त्यांना तत्परतेने आपल्या आडोशाला घ्यायच्या. 'जयहिन्द' आणि हात उंचावणे तर दूर, साधं नजरेला नजर मिळवणे दुरापास्त झाले होते.

दिवसेंदिवस हा प्रकार पाहून मी अस्वस्थ झालो. एकीकडे माझे भारतनिष्ठ अधिकारी आणि जवान नियंत्रण रेषेवर आपले सार्वभौमत्त्व राखण्यासाठी जिवापाड मेहनत करीत होते. डोळ्यात तेल घालून अहोरात्र गस्त घालीत होते, टेहळणी करीत होते. अतिरेक्यांना हुडकून त्यांचं पारिपत्य करण्यासाठी जिवाचे रान करीत होते, पाकिस्तान्याच्या गोळीबाराला चोख प्रत्युत्तर देत होते. या सगळ्या कारवाया जोखीम उचलून, हिरीरीने, कर्तव्यपरायणतेने पार पाडत होते. कधी शरीर जायबंदी तर कधी प्राणांचे बलिदान; परंतु दुसरीकडे ज्या जनतेच्या सुरक्षिततेसाठी, सुखासाठी ते झटत होते त्या जनतेची मात्र अशी प्रतिक्रिया?!

मनात विचारांचे काहूर उठले, प्रश्ानंनी गदीर् केली. काश्मिरी जनतेच्या वागणुकीत हा बदल कशामुळे झाला आहे? याला समाजाचा उद्वेग म्हणायचं की बंडाळी? हा आतंकवाद, दहशतवाद की पाकिस्तान्यांनी सुरू केलेले अघोषित, अपरोक्ष युद्ध (श्चह्मश्ा34 2ड्डह्म)?

जर परिस्थिती पुन्हा पहिल्यासारखी व्हायला हवी असेल, तर नेमकं काय करायला हवं? पुन्हा संबंध घनिष्ठ व्हायला कदाचित वेळ लागेल; पण निदान परिस्थिती सुरळीत होईल का, आणि तशी ती झाल्याचे मोजमाप काय?

केवळ आमच्या दैनंदिन लष्करी कारवायांनी परिस्थिती सुधारेल, की त्यापलीकडे जाऊन काही करायला हवं? माझ्या तडफदार, बेडर अधिकाऱ्यांच्या आणि निष्ठावंत, शूर शिपायांच्या रक्ताचे सिंचन आणि बलिदान हे कुणासाठी? आमच्या या त्यागाची, बलिदानाची जाणीव किंवा किंमत तरी आहे का कुणाला? बाकीच्या भारतीय जनतेचे जाऊ दे; कारण 'दृष्टी आड सृष्टी' या न्यायाने, जे दिसत नाही, त्याचं विस्मरण होणे थोडेसे स्वाभाविक आहे; पण काश्मिरी लोकांचे काय? कृतज्ञ असणे तर दूरच; पण त्यांच्या डोळ्यांत बेफिकीरी आणि चेहऱ्यावर घृणा, अनादर किंवा संताप यांच्या छटा का दिसतात?

सैनिकांचा त्याग आणि जनतेची अपेक्षा या परस्परांच्या विरोधाभासाने मला सात्विक संताप आला होता; परंतु माझ्यावरील मोठ्या जबाबदारीची मला जाणीव होती. संतापाच्या आहारी जाऊन भडक माथ्याने घेतलेले निर्णय कधी कधी घटनाबाह्य आणि आत्मघातकी ठरतात म्हणून सर्व बाबींचा योग्य आणि सारासार विचार करूनच पुढच्या कारवाईला लागावे, असे मी ठरविले. परिस्थितीचे विश्लेषण आणि त्यावर आधारित लष्करी योजना बनविण्याचे महत्त्वाचे काम मी हाती घेतले...

विनायक पाटणकर

 
</text>
</doc>
