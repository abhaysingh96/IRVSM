<doc>
<docno>1158967.cms.txt</docno>
<text>
 
महामुंबई
धाक, दरारा, दहशत आणि भीती!
[ Sunday, July 03, 2005  08:57:01 pm]


प्रकाश अकोलकर

अखेर नारायण राणे यांची शिवसेनेतून हकालपट्टी झाली. पण त्यापूवीर्च त्यांनी नेतेपदाचा राजीनामा देऊन बंडाचे निशाण फडकवलं होतं. पण हे निशाण फडकवताना राणे यांच्या मनात भीतीचा लवलेश नव्हता. उलट रविवारी शिवसेनाप्रमुख बाळासाहेब ठाकरे यांनी राणे यांच्या हकालपट्टीची घोषणा केली, तेव्हा राणे समर्थकांनी आता आपण किती बेडर बनलो आहोत, तेच घोषणांच्या नाऱ्यात दाखवून दिलं होतं आणि संध्याकाळी तर राणे यांनी उघडपणे उद्धव ठाकरे यांच्यावर निशाना साधला. शिवसेनेच्या चार दशकांच्या वाटचालीत अशी घटना प्रथमच घडली होती.

छगन भुजबळ यांनी 1991 मध्ये नागपुरात शिवसेनेला अखेरचा 'जय महाराष्ट्र!' करून काँग्रेसमध्ये प्रवेश केला तेव्हा त्यांना भीतीपोटी काही दिवस डॉ. पद्मसिंह पाटील यांच्या बंगल्याचा आसरा घ्यावा लागला होता... आणि नंतर त्यांचं सांताक्रूज विमानतळावर आगमन झाला, तेव्हा शिवसैनिकांच्या दहशतीला तोंड देण्यासाठी त्यांनी 'दगडी चाळी'तून कुमक मागवली होती...

अशी दहशत शिवसेनेत चार दशकं होती. तरीही हा अभेद्य समजला जाणारा पोलादी पडदा टरटरा फाडण्याचं कामही याच 40 वर्षांत बंडू शिंगरे, डॉ. हेमचंद गुप्ते, दत्ता प्रधान, माधव देशपांडे अशा अनेकांनी केलं होतं. श्रीधर खोपकर यांचंही नाव याच नामावळीत घेता येतं का हा प्रश्ान् आहे. पण त्यांचा खूनच झाल्यानं तसा निष्कर्ष सहज निघू शकतो.े

बाळासाहेबांबद्दलच्या दराऱ्याचं रूपांतर धाकात आणि पुढे दहशत आणि भीतीत नेमकं कधी झालं हे आज सहज सांगता येतं. शिवसेनेच्या स्थापनेनंतरच्या पुढच्याच वषीर् म्हणजे 1967 मध्ये घडलेलं बळवंत मंत्री प्रकरण हा या दहशतीच्या प्रवासाचा प्रारंभ होता. 30 ऑक्टोबर 1966 रोजी शिवसेनेचा पहिला दसरा मेळावा शिवाजी पार्कवर पार पडला, तेव्हा त्या व्यासपीठावर डॉ. हेमचंद गुप्ते, मनोहर आणि सुधीर जोशी, प्रमोद नवलकर, दत्ताजी साळवी, छगन भुजबळ, वामनराव महाडिक, अशा होनहार नेत्यांपैकी कुणीच नव्हतं. तेव्हा तिथं होते बाळासाहेब आणि श्रीकांत हे ठाकरे बंधू. तसेच प्रबोधनकार आणि त्यांच्या साथीला होते रामराव आदिक, प्रा. स. अ. रानडे आणि अॅडव्होकेट बळवंत मंत्री.

पुढे वर्षभरातच मनोहर जोशी संघटनेत दाखल झाले. त्या दरम्यान संघटनेत 'ठाकरे यांच्या हुकमतीविरुद्ध' मंत्री यांनी आवाज उठवायला सुरुवात केली होती. सेनेत लोकशाही असावी, असा त्यांचा आग्रह होता. आपल्या याच मागणीसाठी ते दादरच्या वनमाळी हॉलमध्ये सभा घेणार असल्याचं वृत्त आलं. ठाकरे तेव्हा दादरला सध्याच्या सेनापती बापटांच्या पुतळ्याजवळच्या एका गल्लीतील 'कदम मॅन्शन' मध्ये राहत. या वृत्तानं खळबळ उडाली. ठाकरे यांना आव्हान देणारा हा मंत्री कोण, असा प्रश्ान् उभा राहिला आणि सेनाप्रमुखांवरील निष्ठेचं प्रदर्शन करण्यासाठी काही जण पुढे सरसावले.

मंत्रींची सभा उधळण्याचं ठरलं. सभेत गोंधळ घालण्यात आला आणि त्यांचे कपडे फाडून जवळपास नग्नावस्थेत त्यांची कदम मॅन्शनपर्यंत धिंड काढण्यात आली. ठाकरे यांच्या क्षमायाचनेनंतरच त्यांची सुटका झाली.

दरारा आणि धाक यांचं दहशत आणि भीतीत रूपांतर होण्यास एवढी घटना पुरशी होती.

त्यानंतर ठाकरे यांच्या कार्यपद्धतीची दिशाच ठरून गेली. तरीही 1970च्या दशकाच्या प्रारंभी लालबाग-परळ भागातील बंडू शिगरे या एकेकाळच्या निष्ठावान शिवसैनिकानं बंडाचं निशाण फडकवलंच. 'प्रतिशिवसेना' या नावाची संघटनाही त्यांनी काढली... अर्थात तो पावेतो ठाकरे यांच्या समर्थकांची संख्या खूपच वाढली होती. सेनापतींच्या मदतीला अष्टप्रधान आले होते. पण त्यातही एकाचं स्थान वेगळं असल्याचं ठाकरे यांनी दाखवून दिलं होतं. त्यांचं नाव दत्ता प्रधान. त्यांना संघटनप्रमुख म्हणून नियुक्त करण्यात आलं होतं. पण आणीबाणीत शिवसेनेनं इंदिरा गांधींपुढे लोटांगण घातलं आणि संघटनेत पुन्हा वादळ उभं राहिलं. प्रधान हे रा. स्व. संघाशी संबंधित असल्याचं बोललं जाऊ लागलं आणि अचानक ठाकरे यांनी ते पदच रद्द केलं. पुढे प्रधान शांतपणे संघटनेतून बाहेर पडले.

डॉ. गुप्ते हे खरे तर 'अस्सल' शिवसैनिक नव्हतेच. ते ठाकरे कुटुंबियांचे डॉक्टर होते. ते 1967च्या मुंबई महापालिका निवडणुकीत ते अपक्ष म्हणून निवडून आले आणि नंतर बाळासाहेबांनी त्यांना घरी जाऊन शिवसेनेत बोलावून घेतलं. पुढे 1970 मध्ये मुंबईचं महापौरपद शिवसेनेच्या वाट्याला आलं आणि ती माळ डॉ. गुप्ते यांच्याच गळ्यात पडली. पण ठाकरे यांच्या कार्यपद्धतीवर ते कमालीचे नाराज असत आणि आणीबाणीत सोहनसिंग कोहली यांच्या ऐवजी महापौरपदासाठी मुरली देवरा यांना पाठिंबा देण्याचा निर्णय बाळासाहेबांनी एका रात्रीत घेतला आणि गुप्ते यांनी शिवसेनेला रामराम ठोकला. 1978च्या विधानसभा निवडणुकीत त्यांनी दादरमधूनच मनोहर जोशी यांचा पराभवही केला.

पण प्रधान वा गुप्ते यांना शिवसेनेच्या दहशतीचा फारसा फटका बसला नव्हता. त्याचं एक कारण म्हणजे त्या दोघांनाही स्वत:चं असं फॉलोइंग नव्हतं वा त्याचा स्वत:चा करिष्माही नव्हता. ते सहजगत्या संघटनेतून बाहेर पडले. पण पुढे 1991 मध्ये भुजबळ यांनी उभारलेलं बंड हे खऱ्या अर्थानं बंड होतं. तेव्हा त्यांच्यासमवेत प्रथम 18 आणि अखरीस 12 आमदारही होते. त्यामुळेच ठाकरे यांना असं उघड आव्हान देणाऱ्या भुजबळांना मुंबईत पाऊल न टाकू देण्याचा विडा उचलला गेला होता. अर्थात भुजबळ त्यास पुरून उरले आणि पुढे तर शिवसेनाप्रमुखांची टी. बाळू अशा शब्दांत संभावना करण्यापर्यंत त्यांची मजल गेली होती...

दरम्यान, गणेश नाईक यांचंही एक छोटेखानी बंड शिवसेनेच्या नवी मुंबईतील साम्राज्याला हादरा देऊन गेलं होतंच.

पण आज राणे यांनी उद्धव ठाकरे यांच्यावर निशाना साधला तेव्हा त्यांच्या बोलण्या-वागण्यात भीतीचा लवलेश नव्हता. 1991 मध्ये असेच आरोप माधव देशपांडे यांनी उद्धव आणि राज यांच्यावर केले होते. तेव्हा वैतागून ठाकरे यांनी शिवसेनेचा राजीनामा दिला होता. पण आज बाळासाहेब सारं सहन करत आहेत. याचा अर्थ काय लावायचा?

ठाकरे हतबल झाले आहेत, असं म्हणायचं की 1967 मध्ये बळवंत मंत्री यांना अभिप्रेत असलेली लोकशाही पक्षात आलं, असं समजायचं?

 
</text>
</doc>
