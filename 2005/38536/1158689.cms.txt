<doc>
<docno>1158689.cms.txt</docno>
<text>
 
देश-विदेश
पावसाचा दोन कोटी लोकांना फटका
[ Sunday, July 03, 2005  01:18:24 am]


अहमदाबाद (वृत्तसंस्था) : गुजरातेत पावसाच्या 100 तासांच्या तांडवानंतर अंदाजे 8 ते 10 हजार गावांतील दोन कोटी लोकांचे जनजीवन विस्कळीत झाले असून संपर्क व्यवस्था पूर्णपणे कोलमडली आहे. याशिवाय अनेक गावांतील घरे कोसळली, रस्ते वाहून गेले आहेत, रेल्वे रुळांचे प्रचंड नुकसान झाले आहे, ते वेगळेच.

वेधशाळेने दिलेल्या माहितीनुसार हवामानात हळूहळू बदल होत आहे. तरीही दोन दिवस पावसाचा जोर राहणार आहेत.

' शांती एक्सप्रेस'मधील प्रवाशांची सुटका

सुमारे 300 ते 400 प्रवाशांना गांधीनगरकडे घेऊन जाणाऱ्या 'शांती एक्सप्रेस'मधील सर्व प्रवासी सुखरुप असून ते त्यांच्या इप्सित स्थळी पोहोचले आहेत, असे पश्चिम रेल्वे प्रशासनाने म्हटले आहे.

पुरग्रस्तस्थितीमुळे इंदूर-गांधीनगर ही एक्सप्रेस डाकोर येथे गुरुवार सकाळी 11 वाजल्यापासून उभी होती. मुसळधार पावसामुळे शुक्रवारपर्यंत सैन्याची मदत पोहोचू शकली नाही तर पाण्याची पातळी पाच फूट उंचीपेक्षा जास्त वाढल्यामुळे प्रवाशांच्या सुटकेसाठी तेथपर्यंत बस जाऊ शकत नव्हती व मदतकार्यासाठी पुरेशा बोटी उपलब्ध नव्हत्या. अखेरीस सैन्य व निमलष्करी दलांच्या मदतीने रात्री या प्रवाशांची सुटका करण्यास राज्य सरकारला यश आले.

प्रवासी अडकले असताना त्यांना अन्नाची पाकिटे पुरवण्यात आली होती तसेच डाकोर रेल्वे स्थानकातील वीजपुरवठा खंडित करण्यात आला होता. सध्या सुटका झालेल्या अनेक प्रवाशांनी सरकारने उभारलेल्या कॅम्पमध्ये आसरा घेतला आहे.

पुरामुळे गाडीत अडकलेल्या नातेवाईकांची सुटका करण्यात महत्वाची भूमिका बजावली ती राजेश सेठ या धाडसी तरुणाने. छातीला भिडलेले पाणी तसेच मुसळधार पाऊस याची तमा तमा न बाळगता त्याने त्याच्या आप्तांसह इतर अनेकांची सुटका केली.

धरणांना धोका

धोधो कोसळणाऱ्या पावसाने राज्यातील 54 धरणे भरून वाहू लागली आहेत तर 8 धरणांचे नुकसान झाले आहे. प्रतापपूरा धरणाला 30 फूट लांबीची भेग पडली आहे.

अडवाणी गुजरातेत

लोकसभेतील विरोधी पक्षनेते लालकृष्ण अडवाणी यांनी त्यांच्या गांधीनगर मतदारसंघातील पुरग्रस्त भागांची पाहणी केली. यावेळी असरवा भागातील लोकांच्या तक्रारीनंतर अडवाणी यांनी मुख्यमंत्र्यांची चर्चा करून त्यांचे प्रश्न सोडवण्याचे आश्वासन दिले.

 
</text>
</doc>
