<doc>
<docno>1159026.cms.txt</docno>
<text>
 
अग्रलेख
प्रश्नचिन्हे
[ Sunday, July 03, 2005  09:25:39 pm]


नारायण राणे यांच्या बंडामुळे अनेक प्रश्नचिन्हे निर्माण झाली आहेत. त्यांचे स्वत:चे काय होणार, याबरोबरच शिवसेनेचे सवोर्च्च नेतृत्व यापासून काही बोध घेणार का, हा खरा प्रश्न आहे. नारायणरावांनी आपल्या पत्रात जी नाराजी व्यक्त केली, ती त्यांची एकट्याची नसून तसेच वाटणाऱ्या परंतु स्पष्टपणे तसे बोलण्याची हिम्मत नसलेल्या अनेक शिवसैनिकांची ती व्यथा आहे. शिवसेना बाल्यावस्थेत व तारुण्यावस्थेत होती, तेव्हा स्वत: ठाकरेंची संघटनेवर व शिवसैनिकांवर जबरदस्त पकड होती. आज सुरक्षेचे धोके, वयोमान व प्रकृती यामुळे ठाकरेंचा थेट संपर्क राहिलेला नाही. अशा वेळी उद्धव व राज यांच्यावरील जबाबदारी वाढली असली, तरी प्रत्यक्षात त्यांच्यातील कथित तणावामुळे सामान्य शिवसैनिक गोंधळलेल्या मन:स्थितीत आहे.

' मातोश्री'वर खुशमस्कऱ्यांनाच प्रवेश मिळतो, अशी सार्वत्रिक भावना आहे व नेत्यांपासून शिवसैनिकच नव्हेत, तर अन्य पक्षांचे ज्येष्ठ नेते आणि पत्रकार यांनाही दूर ठेवण्यात उद्धव यांचे वैयक्तिक सहाय्यक यशस्वी ठरत आहेत. नेत्यांचा जगाशी संपर्क तुटला, तर रोजच्या कटकटी टळतात, पण संघटनेवरची पकड ढिली होते व संघटनेत शैथिल्य येत जाते. याचा विचार ठाकरे कुटुंबियांनी करायला हवा. शिवसेनेत 'बाहेरून' आलेल्यांना मोठी पदे मिळतात, असा आरोप नारायणरावांनी पुन्हा केला. असे व्हायचे नसेल, तर शिवसेनेतील निष्ठावांनांची 'गुणवत्ता' वाढायला हवी.

गळ्यात सोनसाखळ्या घालून मुठी आवळून घोषणा दिल्याने व दुकाने बंद केल्याने शक्तीप्रदर्शन होते, बुद्धीचे नाही. शिवसैनिकांच्या गुणवत्तेत वाढ होण्यासाठी काही ठोस प्रयत्न नारायणरावांनी केले, असे आठवत नाही. शिवाय, सरकारात मुख्यमंत्रीपद आणि संघटनेत नेतेपद मिळूनही आपल्यावर अन्याय झाला, असे त्यांना वाटत असेल, तर त्यांची नजर नक्की कशावर होती, हे त्यांनी स्पष्ट करायला हवे होते. तसे न केल्यास ' for better prospects ' त्यांनी काहीतरी निमित्त शोधून सेनेतून काढता पाय घेतला, असे मानले जाईल.

महाराष्ट्रात इतक्यात निवडणुका नाहीत. घोडा मैदान बरेच दूर आहे. त्यामुळे नारायणराव व त्यांच्या संभाव्य साथीदारांनी राजीनामे दिल्याखेरीज कोण किती पाण्यात आहे, हे समजणार नाही. पण इतिहासाचेच स्मरण करायचे, तर 1991 मध्ये भुजबळांनी शिवसेनेला सुरुंग लावल्यानंतर चार वर्षांनी आलेल्या निवडणुकांत शिवसेनेकडे सत्ता आली आणि भुजबळ त्यांच्या माझगाव मतदारसंघात हरले. जेव्हा जेव्हा आव्हान उभे राहिले, तेव्हा शिवसैनिक पेटून उठले व तेजाने तळपले. मात्र तेव्हा स्वत: बाळासाहेब ठाकरे खंबीरपणे उभे होते. वयाच्या ऐंशीच्या उंबरठ्यावर उभ्या असलेल्या बाळासाहेबांकडून तितक्याच समर्थपणे आणखी एका वादळाचा सामना करण्याची अपेक्षा बाळगणे धारिष्ट्याचे ठरेल.

 
</text>
</doc>
