<doc>
<docno>1159020.cms.txt</docno>
<text>
 
धावते जग
तेच कप; तीच वादळे
[ Sunday, July 03, 2005  09:22:41 pm]


श्लील-अश्लील हे पाहणाऱ्याच्या दृष्टीवर अवलंबून असते, असे इरावती कवेर् यांनी एका निबंधात सांगितले, त्यालाही जमाना उलटला. मधल्या काळात असेे वाद पुन: पुन्हा ताज्या दमाने घातले गेले. खेळाडू नवे; पण मुद्दे जुनेच असे होत राहिले.

येणारी प्रत्येक पिढी ही उत्क्रांतीच्या पुढच्या टप्प्यावर उभी असते, असे आपण अभिमानाने म्हणतो. परंतु या विषयाबाबत होणाऱ्या चर्चा व त्यातून उमटणारी वादळे पाहता, आपण अजूनही प्रागैतिहासिक काळातील मानवाच्याच प्रज्ञेचे आहोत, असे वाटू लागते.

मुंबईमध्ये सध्या उर्दू लेखक रेहमान अब्बास यांच्या 'नखलिस्तान की तलाश' या कादंबरीवरून वाद सुरू आहे. त्यात कामुक वर्णने आहेत; तरीही ती कादंबरी त्यांनी आपल्या कॉलेजातील विद्यार्थ्यांना वर्गात वाटली, असा आक्षेप एका विद्याथिर्नीने घेतला आणि तशी तक्रारही पोलिसांत नोंदविली. त्यामुळे अब्बास यांना पोलिसांनी अटक केली. नंतर त्यांना जामिनावर सोडून दिले असले, तरी त्यानिमित्ताने काही प्रश्न उपस्थित होतात. कादंबरीतील वर्णने कामुक आहेत, हे निश्चित करण्याचे निकष कोणते? कोणी असे निकष ठरवले असतील, तर त्याला संपूर्ण समाजाची मान्यता आहे का?

लेखकाला जे चित्रित करावयाचे आहे, ते तसे करण्याचा त्याला अधिकार आहे की नाही? वास्तविक अशाच प्रकारचे प्रश्न 'लेडी चॅटलीर्ज लव्हर'पासून ते चंदकांत काकोडकर यांच्या 'शामा' कादंबरी-पर्यंत विचारले गेले होते आणि प्रत्येक वेळी श्लील-अश्लीलतेचे वाद निरर्थकपणे पेटविले गेल्याचेच सिद्ध झाले होते. कोणत्या कलाकृतीत कोणती वर्णने येतात आणि तशी करण्यामागे लेखकाचा काय हेतू असतो, हे प्रश्न महत्त्वाचे आहेत.

समाजामध्ये धमाल उडवून देण्याच्याच हेतूने केलेले लेखन आणि कलाकृतीची, तिच्या कल्पनेची अपरिहार्य गरज म्हणून येणारे वर्णन यात मूलभूत फरक आहे. लेखकाच्या हेतूला अशा वादांत महत्त्व असते. अब्बास यांच्या कादंबरीवर आक्षेप घेताना त्यांचा हेतू काय आहे, हे तपासण्याची गरज त्याविरुद्ध गहजब माजविणाऱ्यांना वाटली नाही. त्यामुळेच त्यांच्या समर्थनार्थ महाराष्ट्र उर्दू रायटर्स फोरम आणि जनवादी लेखक संघ या संस्था उभ्या राहिल्या.

अब्बास यांचा नायक 1992-93च्या दंगलीनंतर दहशतवादी संघटनेला जाऊन मिळतो. एका अवचित क्षणी त्याला कामजीवनातील काही क्षणांची आठवण येते, असे कादंबरीत आहे. नायक दहशतवादी संघटनेत जाणे ही गोष्ट लक्षात घेतली, तर त्याविरुद्ध आक्षेप घेण्यामागे दुसरी कोणती संस्था आहे काय, याचाही शोध घ्यावयास हवा.

 
</text>
</doc>
