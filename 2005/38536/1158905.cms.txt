<doc>
<docno>1158905.cms.txt</docno>
<text>
 
महामुंबई: मुंबई टाइम्स
स्पर्धा परीक्षांमध्ये यश तुमचंच
[ Sunday, July 03, 2005  07:07:55 pm]


मुंबई टाइम्स टीम

यूपीएससी, एमपीएससीसारख्या स्पर्धा परीक्षांत यश मिळवण्यासाठी मेहनत, जिद्द यांची जोड हवी. नेमकं उद्दिष्ट समोर ठेवून अभ्यास केल्यास यश मिळवणं कठीण नाही, असं प्रतिपादन 'स्टडी सर्कल' व 'महाराष्ट्र टाइम्स'ने आयोजित शिबिरात तज्ज्ञ मंडळींनी केलं.

' एमपीएससी/यूपीएससी' विद्यार्थ्यांसाठी आयोजित केलेल्या शिबिरात सहाशेहून अधिक विद्याथीर्-पालक उपस्थित होते. स्टडी सर्कलचे संस्थापक डॉ. आनंद पाटील, वैशाली पाटील, एसीपी धनराज वंजारी, सरकारी अधिकारी विद्यासागर हिरमुखे यांनी श्ाोत्यांशी संवाद साधला. अहमदनगरचे पोलिस अधीक्षक विश्वास नागरे-पाटील यांनी मोबाइलवरून मार्गदर्शन केलं.

कॉलेज परीक्षांपेक्षा स्पर्धा परीक्षांचं स्वरूप पूर्णपणे वेगळं असतं, त्याचं भान बाळगलं पाहिजे. त्याचा विचार करून विद्यार्थ्यांनी परीक्षांना सामोरं जायला हवं, असं वंजारी यांनी सांगितलं. यात यशासाठी सकारात्मक दृष्टिकोन गरजेचा असून मेहनत, आत्मविश्वास याद्वारे तुम्ही यशस्वी व्हाल, असं त्यांनी नमूद केलं.

डॉ. आनंद पाटील यांनी स्पर्धा परीक्षांत यश मिळवण्यासाठी आवश्यक असलेल्या गुणांचा आलेख मांडला. लाखो विद्याथीर् बसत असलेल्या परीक्षेत खणखणीत नाणं वाजवण्यासाठी अभ्यास आवश्यक असतो. पण यश मिळवण्यासाठी तेवढं पुरेसं नसतं. अभ्यासाचा वाटा 50 टक्के, आकलनक्षमता 35 टक्के, तर अंदाज बांधण्याची कुवत 15 टक्के अशी या यशाची व्याख्या करता येईल. तसंच निर्णयक्षमता, वैचारिक शक्ती, संयम, सर्वांना बरोबर घेऊन जाण्याची वृत्ती अशा गोष्टींचीही आपसूकच कसोटी लागते, अशी पुस्ती त्यांनी जोडली.

पोलिस अधीक्षक विश्वास नागरे-पाटील यांनी मोबाइल कॉन्फरन्सिंगच्या माध्यमातून संवाद साधला. डिग्री घेतानाच या परीक्षांचा विचार करण्यापेक्षा शाळा-कॉलेजांपासून त्याची तयारी करायला हवी. अशा पूर्वतयारीचा फायदा पुढे होत असतो. त्यानुसार प्लानिंग करून तयारी करायला हवी, असं त्यांनी नमूद केलं.

स्पर्धा परीक्षांतून चांगलं करिअर साधता येतं, असं मत विद्यासागर हिरमुखे यांनी व्यक्त केलं. यासाठी मार्गदर्शनाबरोबर जिद्द मनात बाळगली पाहिजे. न्यूनगंड न बाळगता परीक्षांना सामोरं जायला हवं. तसंच सातत्याने स्पर्धा परीक्षांच्या दृष्टिकोनातून विचार करायला हवा. मात्र, पहिल्या प्रयत्नात अपयश पदरात पडलं तरी नाऊमेद होऊ नका, प्रयत्नांती यश तुमचंच असल्याचं त्यांनी सांगितलं.

वैशाली पाटील यांनी स्पर्धा परीक्षांत यशस्वी होणाऱ्या महिलांचं प्रमाण वाढत असल्याचं सांगतलं. विद्यार्थ्यांच्या प्रश्नांची उत्तरंही त्यांनी दिली. कार्यक्रमाचं सूत्रसंचालन प्रवीण बिरादर यांनी केलं. या वेळी ठाणे सेण्टरच्या प्रमुख अपूर्वा वैद्यही उपस्थित होत्या.

 
</text>
</doc>
