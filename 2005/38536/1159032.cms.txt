<doc>
<docno>1159032.cms.txt</docno>
<text>
 
सगुण-निर्गुण
अहिंसेचा अर्थ
[ Sunday, July 03, 2005  09:31:40 pm]


अहिंसा हा शब्द नकारात्मक असल्याचा पुष्कळांचा ग्रह असतो. जी हिंसा नव्हे ती अहिंसा, असा त्या शब्दाचा विग्रह दाखवला जातो. हिंसा शब्दाचा अर्थ 'साक्षान्मरणानुकूलव्यापार:' असा केला गेला आहे. एखाद्याच्या प्रत्यक्ष मरणाला अनुकूल असा प्रयत्न म्हणजे हिंसा. मती, उक्ती व कृती या तिन्ही स्तरांवर अशा प्रयत्नापासून अलिप्त राहणे म्हणजे अहिंसा. आपल्याकडून कुणाही प्राणीमात्राला मानसिकदृष्ट्यासुद्धा दुखापत होवू नये, हा विचार अहिंसापालनामागे आहे; पण तरी ही भूमिका नकारात्मकच झाली. त्यासाठी हिंसा गृहित धरणे भाग पडते. अहिंसेची उभारणी हिंसेवरच असल्याचे मान्य करावे लागते. कोणत्याही जीवमात्राला स्वत:च्या जगण्यासाठी हिंसा आवश्यकच असावी काय? इतरांपासून आपल्याला त्रास होऊ नये, याची जशी माणूस दक्षता घेतो, तशी आपल्यापासून इतरांनाही त्रास होऊ नये यासाठी घेत नाही. कुणापासून कुणालाही त्रास देण्याचा विचार हा हिंसकच असतो.

अहिंसा हे एक विधायक तत्त्व आहे. भारतीय तत्त्ववेत्त्यांनी हा विचार उपनिषद्कालापासून मांडला असल्याचे आढळून येते. पुरुषरूपी यज्ञाची अहिंसा ही 'दक्षिणा' असल्याचे छांदोग्योपनिषदात (3.17.4) म्हटले आहे. अहिंसा धर्म हा सर्वांनीच पालन करायचा धर्म आहे. कोणत्याही प्रकारची हिंसा हे पापच असल्याची समजूत महाभारतकालीन लोकमानसात रूढ झालेली होती. उपजीविकेसाठी किंवा मुख्यत: जिव्हालौल्यासाठी प्राणीमात्राची हिंसा हा मान व जातीच्या अप्रगतावस्थेतील प्रघात होता. पुढे धान्य व भाजीपाला उपलब्ध होऊ लागल्याने हा प्रघात हळूहळू लोप पावत गेला व समाजामध्ये जगण्यासाठी आवश्यक असणारे अहिंसा तत्त्व म्हणून प्रस्थापित होऊ लागले. भारतीयांच्या 48 संस्कारांमध्ये अहिंसा हा एक आत्मसंस्कार म्हणून प्रतिष्ठा पावलेला आहे. मोक्षसाधन म्हणून अहिंसेचे महत्त्व आरंभी मान्य करण्यात आले. कारण आत्मज्ञानी माणूस कोणाच्याही देहाला किंवा चित्तालाही दुखापत करण्याच्या विचारापासून अलिप्त असतो. कारण प्राणिमात्र ही एका परब्रह्मााची विविध रूपे असल्याचे त्याने मान्य केलेले असते.

अहिंसा हे तत्त्व ज्याच्या चित्तात पूर्णपणे ठसले, त्याच्याजवळ कसलाही दुजाभाव नसतो, वैरभाव तर नसतोच नसतो. म्हणून अहिंसा शब्दाचा एक अर्थ वैरत्याग असाही केला गेला आहे. पातंजलयोगसूत्र तर म्हणते, 'अहिंसाप्रतिष्ठायां तत्सन्निधौ वैरत्याग:।' (2.15). अहिंसा एकदा चित्तामध्ये प्रतिष्ठित झाली, की त्याच्या मनातील वैरभाव तर नष्ट होतोच; पण त्याच्या सान्निध्यात येणाऱ्या कोणाच्याही मनात वैर शिल्लक राहत नाही.

वेदविहित यज्ञात पशुहिंसा आवश्यक मानली जात असे. पण वैष्णव धर्म जसजसा प्रभावी होऊ लागला, तसतशी हळूहळू जनमानसात हिंसायुक्त यज्ञाबद्दल नावड वाढू लागली. महाभारतातील शांतिपर्वामध्ये आलेल्या तुलाधर-जाजली संवादामध्ये हिंसा व मांसाशन यांची निंदा केली आहे-

अव्यवस्थितमर्यादेविर्मूढैर्नास्तिकैर्नरे:।

संशयात्मभिरव्यक्तैहिर्ंसा समनुवणिर्ता।। (264-65)

विस्कळित मनस्थितीमुळे भान हरपून ज्यांची मर्यादा सुटली आहे, अशा मूर्ख, नास्तिक व संशयात्मे अशा लोकांनीच हिंसेचा पुरस्कार केला, याच अध्यायात पुढे म्हटले आहे, की विष्णुयाग करायचा झाला, तर तो पायस, पुष्पे व यज्ञीयवृक्षांच्या समिधांनीच करावा. पशुहिंसा करू नये. कर्णपर्वामध्ये कृष्णानेही-

प्राणिनामवधस्तात सर्वंज्यायन्मतो मम।

अनृतं वा वदेद्वाचं न हिंस्यात्कथं च न।। (69.23)

या श्लोकात अहिंसा हाच परमधर्म असल्याचे मान्य केले आहे. श्रीकृष्णांच्या मते असत्य भाषणापेक्षाही हिंसा र्वज्य आहे. गीतेतील ज्ञानलक्षणातही श्रीकृष्णाने अहिंसेचा समावेश केला असून ते एक शारीर तप असल्याचे प्रतिपादन केले आहे. तेव्हा हिंसा करणे ही मानवी प्रवृत्ती असेल, तर हिंसा न करणे हीसुद्धा मानवी प्रवृत्तीच असल्याचे मानावे लागेल. अहिंसा या शब्दाचा विधायक अर्थ त्यामुळे सर्वांभूती प्रेम असाच निघतो. संतांनी सर्वांभूती भगवद्भाव बाळगण्याची शिकवण दिली.

जे जे भेटे भूत। ते ते मानिजे भगवंत।

हा भक्तियोग। निश्चित जाण माझा।।

प्रत्येक जीवमात्राच्या ठायी जिवंत असल्याचा पुरावा ज्या चेतनेद्वारे मिळतो, ती चेतना ईश्वरी शक्तीचाच एक उन्मेष असल्याची संतांची श्रद्धा होती. या ईश्वरी तत्त्वाबद्दल वैर बाळगता येत नाही. ते कुठेही प्रगट झालेले दिसले, तर प्रेमच करावे लागते. अशा रीतीने प्रेमप्रवृत्तीची व्याप्ती वाढवता आली, तर आपोआप जगावर अहिंसेचे साम्राज्य स्थापन होईल. ज्याच्याबद्दल मनात प्रेम असते, त्याच्याबद्दल कोणताही अनिष्ट असा दुविर्चार उगवत नसतो. किंबहुना कुणाहीकडून होणारी त्याची हानी कोमळांच्या हृदयात कलवाकालव उत्पन्न करते. आप्तांबद्दलचे हे निसर्गसिद्ध प्रेम व्यापक करण्याचा विचार मनात येणे, हा अहिंसेच्या प्रादुर्भावाचा पहिला दिलासा आहे.

वरील सर्व अस्तिनास्तिरूप अर्थांतरांमध्ये ज्ञानेश्वरांचे योगदान अधिक रचनात्मक स्वरूपाचे आहे :

जगाच्या सुखोद्देशें। काया वाचा मानसें।

राहाटणे ते अहिंसेचे। रूप जाण।।

मन, वाणी आणि शरीर यांच्याकडून जाणता किंवा अजाणता घडणारी प्रत्येक कृती जगाला सुख देण्याच्या उद्देशाने केली जाणे हेच अहिंसेचे रूप आहे. आपण जे करतो ते सर्व स्वत:च्या सुखासाठी करतो. त्या सुखामध्ये वाढ व्हावी म्हणून करतो. स्वत:च्या आत्मभावाचा हा विचार क्षितिजापर्यंत विस्तारता आला, तर त्यातून स्वत:बरोबरच जगालाही सुख मिळाल्याशिवाय राहणार नाही. ही ग्वाही देता येणे, हेच संतत्वाच्या वाटचालीमधले अपेक्षितच गंतव्य आहे.

ज्ञानेश्वरांनी अन्यत्र अहिंसेवर विस्तृत विवेचन केले आहे. त्या सर्व विवेचनाचा अर्क सोळाव्या अध्यायातील या एका ओवीत उतरल्याची प्रचीती वाचकांना येते.

प्रा. राम शेवाळकर

 
</text>
</doc>
