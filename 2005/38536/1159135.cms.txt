<doc>
<docno>1159135.cms.txt</docno>
<text>
 
महामुंबई
कमिटी नेमा, गद्दार कोण ते आपोआपच कळेल!
[ Sunday, July 03, 2005  11:55:03 pm]


म. टा. विशेष प्रतिनिधी

मुंबई : उद्धव ठाकरे यांचा दोन वर्षांतील पराक्रम शोधायला एखादी कमिटी नेमली, तर गद्दार कोण आहे हे कळेल, असा थेट हल्ला चढवत, निष्ठावान कार्यर्कत्यांना डावलून पक्षात पदे विकली जातात, हे सत्य निदर्शनास आणल्याचीच शिक्षा आपल्याला देण्यात आली, असा दावा विरोधी पक्षनेते नारायण राणे यांनी केला आणि 'होय मी बंड केले,' असे उघड आव्हानही त्यांनी दिले.

पक्षातून काढून टाकल्याची घोषणा झाल्यानंतरही राणे यांच्याकडील आमदार, नगरसेवक, पदाधिकारी, कार्यकतेर् यांची वर्दळ लक्षात घेता हे बंड सेनेला चांगलेच महागात पडण्याची शक्यता आहे. पक्षातून काढून टाकल्याने आता समेटाच्या सगळ्या शक्यता संपल्या असून आपण विरोधी पक्षनेतेपदाचाच नव्हे, तर आमदारकीचाही राजीनामा देऊ, असे राणे यांनी स्पष्ट केले.

आपण कुठे जाणार हे ठरवले नसून सगळे मार्ग मोकळे आहेत. सेनेचे 22 आमदार आणि पाच खासदार आपल्याबरोबर आहेत, असा दावा त्यांनी केला. 11 जुलैला विधिमंडळाचे पावसाळी अधिवेशन सुरू झाल्यावर 62पैकी तिकडे किती आमदार राहतात हे तुम्हाला कळेलच, असे थंडपणाने त्यांनी सांगितले. सावंतवाडीपासून संगमेश्वरपर्यंतचे आमदार ओळीने आले आहेत हे पाहिले का, असा सवाल त्यांनी केला. राष्ट्रवादीत जाणार की काँग्रेसमध्ये, शरद पवार यांच्याशी वा काँग्रेस नेत्यांची भेट झाली काय, या प्रश्ानवर ते उत्तरले, मी कोणत्याही नेत्याशी संपर्क साधलेला नाही वा भेटलेलो नाही. मित्र कोण शत्रू कोण हे लवकरच आपल्याला सांगेन.

उद्धव आणि शिवसेना यांच्यावर हल्ला चढवून राणे म्हणाले, आजच्या बैठकीत शक्तिप्रदर्शनासाठी शाखेशाखेतून लोक आणले होते. पण तिथेच आपल्याच 'झिंदाबाद'च्या घोषणा झाल्या. साहेबांनी काढून टाकले याची तक्रार नाही. गेली 39 वषेर् आपण निष्ठेने काम करीत होतो. त्यामुळे आपणाला कोणी गद्दार म्हणू नये.

14 आमदारांची साथ

शंकर कांबळी (वेंगुर्ला), शिवराम दळवी (सावंतवाडी), गणपत कदम (राजापूर), सुभाष बने (संगमेश्वर), श्याम सावंत (श्ाीवर्धन), विजय वडेट्टीवार (गडचिरोली), शंभूराजे देसाई (पाटण), कालिदास कोळमकर (नायगाव), प्रकाश भारसाखळे (दर्यापूर), विनायक निम्हण (शिवाजीनगर), शरद ढमाले (मुळशी), माणिक कोकाटे (सिन्नर), सत्यजित पाटील (शाहूवाडी), योगेश पाटील (भिवंडी) हे सेनेचे आमदार राणे यांच्या हकालपट्टीच्या घोषणेनंतरही त्यांच्या निवासस्थानी रात्रीपर्यंत होते.

 
</text>
</doc>
