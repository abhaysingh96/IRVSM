<doc>
<docno>1137919.cms.txt</docno>
<text>
 
महाराष्ट्र
अखेर बिबळ्या सापळ्यात
[ Friday, June 10, 2005  12:35:36 am]


नाशिक (म. टा. प्रतिनिधी): पंधरवड्यापूर्वी देवळाली कँप-भगूर परिसरातील ज्या वंजारवाडीतून बिबळ्यांच्या नरभक्षणाची मालिका सुरू झाली, तेथेच अखेर गुरुवारी पहाटे चार वाजता एक बिबळ्या वनखात्याच्या सापळ्यात अडकला. यामुळे ग्रामस्थांना थोडा दिलासा मिळाला असला तरी या भागात आणखी काही बिबळे असल्याच्या शंकेने भय मात्र संपलेले नाही.

बिबळ्या पिंजऱ्यात अडकल्याची माहिती मिळताच वन खात्याच्या अधिकाऱ्यांनी वंजारवाडीत धाव घेतली. त्यांनी हा पिंजरा पांडवलेण्यामागील जवाहरलाल नेहरू उद्यानात आणून ठेवला. हा बिबळ्या म्हणजे पूर्ण वाढ झालेला नर आहे. त्याची लांबी साडेपाच ते सहा फूट तर उंची दोन ते अडीच फूट आहे.गेल्या महिन्यात 26 तारखेच्या रात्री वंजारवाडी शिवारातील एका मळ्यातील घराच्या अंगणात खेळत असलेल्या अश्विनी संपत सामोरे या तीनवषीर्य बालिकेला बिबळ्याने उचलून नेले होते.

त्यानंतर जिल्ह्यातील मालेगावजवळच्या लुल्ले शिवारातही अशीच घटना घडली. तर पेठ तालुक्यातील भुवन आरोग्य केंदात झोपलेल्या वन कर्मचाऱ्याचाही जीव बिबळ्याने घेतला होता. लागोपाठ घडणाऱ्या घटनांमुळे वन विभागापुढे पेच उभा ठाकला होता. हे बिबळे वन विभागाने ठिकठिकाणी लावलेल्या सापळ्यांनाही लीलया चकवा देत होते. वंजारवाडीमध्ये बालिका बळी गेल्यानंतर वन खात्याने ग्रामस्थांशी चर्चा करून दोन ठिकाणी पिंजरे बसविले होते. त्यापैकी एक वंजारवाडीच्या टोकाशी असलेल्या शिंदे मळ्याजवळ तर दुसरा रेल्वे पुलाखाली ठेवण्यात आला होता. हा दुसरा पिंजरा ग्रामस्थ सांगतील आणि बिबळ्याचा वावर आढळेल तसा हलवला जात होता.

यापैकी शिंदे मळ्याजवळ लावण्यात आलेल्या पिंजऱ्यात ठेवलेल्या बकरीच्या आमिषाने गुरुवारी पहाटे चार वाजता बिबळ्या पिंजऱ्यात अडकला. ही वार्ता वंजारवाडी परिसरात वाऱ्यासरशी पसरली आणि ग्रामस्थांनी एकच गदीर् केली. काही दिवसांपूवीर् एका बालिकेचे प्राण घेणारा हाच तो बिबळ्या अशा नजरेने लोक त्याच्याकडे पाहत होते. त्यापैकी काही जण बिबळ्याला खिजवत होते. एकाने तर मोठा दगड उचलून तो पिंजऱ्यावर मारून राग व्यक्त केला.

त्यामुळे हा बिबळ्या अधिकच हिंसक झाला. पिंजऱ्याच्या गजांवर धडका मारल्यामुळे बिबळ्याच्या नाकाला जखमा झाल्या होत्या. मात्र, 'त्या बालिकेचा बळी घेणारा बिबळ्या हाच आहे असे आपण म्हणू शकत नाही. तसे तपासून पाहावे लागेल', असे मत वन विभागाच्या अधिकाऱ्यांनी व्यक्त केले. या परिसरात आणखीही काही बिबळे असल्याचे या ग्रामस्थाचे म्हणणे आहे. शिंदे मळ्यात राहणाऱ्या सखुबाई शिंदे यांनी असे बिबळे पाहिल्याचा दाखला दिला.

तर जवळच असलेल्या नांदुरवैद्य येथील वामन काजळे यांनी तर बिबळ्याची एक मादी आणि तिची दोन पिल्ले पाहिल्याचे सांगितले. उसाच्या किंवा गव्हाच्या शेतात बिबळ्या लपला असावा या भीतीने मजूरही शेतात काम करण्यास घाबरत आहेत. 'यापूवीर् अनेकदा आमची कुत्री, कोंबड्या, वासरे बिबळ्यांनी उचलून नेली. पण ती बाब कोणीही गंभीरपणे घेतली नाही. संबंधित यंत्रणांना आम्ही त्याबाबत तोंडी कळवत राहिलो, ही आमची चूकच झाली.

त्याऐवजी आम्ही या तक्रारी लेखी स्वरूपात दिल्या पाहिजे होत्या. लहानग्या अश्विनीचा बळी गेला नसता, तर हे असेच चालू राहिले असते', अशा शब्दांत कैलास शिंदे या तरुण शेतकऱ्याने भावना व्यक्त केल्या. वंजारवाडीचे सरपंच रावसाहेब शिंदे यांनी 'बिबळ्या पकडला गेला ही समाधानाची बाब असली तरी अद्यापही काही बिबळे परिसरात वावरत असल्याची भीती आहे. त्यामुळे वन विभागाने पिंजरे काढून घेऊ नयेत', अशी मागणी केली आहे.

 
</text>
</doc>
