<doc>
<docno>1137917.cms.txt</docno>
<text>
 
महामुंबई
कुत्र्यांच्या निबिर्जीकरणाचे काम पालिकेचेच
[ Friday, June 10, 2005  12:33:01 am]


मंुबई (म. टा. प्रतिनिधी) : कोर्टातील लढाईत प्राणिमित्र संघटना भटक्या कुत्र्यांच्या प्रश्ानवर मंुबई महापालिकेला मात देत असताना, कुत्रे पकडण्यासाठी पालिकेकडे अवघ्या सहाच गाड्या उपलब्ध असल्यामुळे कुत्र्यांच्या मोकाट फिरण्यासही धरबंद राहिलेला नाही. पालिकेच्या आरोग्य समितीच्या अध्यक्षांनी तर, प्राणिमित्र संघटनांकडून कुत्र्यांच्या निबिर्जीकरणाचे काम काढून पालिकेने स्वत:च्या हातात घ्यावे, अशी मागणी केली आहे.

अंधेरीच्या गिल्बर्ट हिल परिसरात मंगळवारी 15 जणांना पिसाळलेला कुत्रा चावल्याचे पडसाद तीव्रपणे उमटू लागले आहेत. गुरुवारी या प्रश्ान्ी चर्चा करण्यासाठी आरोग्य समितीच्या अध्यक्षांनी अधिकाऱ्यांची बैठक बोलावली होती. सुप्रीम कोर्टाने कुत्र्यांना मारण्यास बंदी घातल्याने पालिकेचे हात बांधले गेले आहेत हे खरे असले तरी मोकाट कुत्र्यांना पकडणे, त्यांचे निबिर्जीकरण याबाबतही फारसे आशादायक चित्र नाही. अपुऱ्या वाहनांअभावी कुत्र्यांना पकडणे अवघड होऊन बसले आहे.

मुलुंड व वांदे विभागात प्रत्येकी दोन, तर मालाड व महालक्ष्मी विभागासाठी प्रत्येकी एक वाहन आहे. मुलुंड विभागातील दोन वाहनेही एक जुलै पासून बाद होणार आहेत. त्यानंतर नवी वाहने घ्यावी लागणार आहेत. चार नवी वाहने घेण्याची मागणी समितीचे अध्यक्ष यशोधर फणसे यांनी केली.

सध्या सहा स्वयंसेवी संघटना कुत्र्यांच्या निबिर्जीकरणाचे काम करीत असून जानेवारी 2001 ते एप्रिल 2005 या कालावधीत 34 हजार 289 कुत्र्यांचे निबिर्जीकरण झाले आहे. मंुबईत सुमारे साडेचार लाख भटके कुत्रे आहेत. या पार्श्वभूमीवर निबिर्जीकरणाचा वेग आणि संख्या बेतास बातच आहे.कुत्र्यांचे निबिर्जीकरण झाल्याने कुत्र्यांच्या संख्येत नव्याने भर पडण्यास आळा बसतो, हे खरे असले तरी त्यामुळे कुत्रे चावण्याच्या घटना मात्र काही थांबलेल्या नाहीत. 2004 या वर्षात 34 हजार 412 जणांना कुत्रा चावल्याच्या घटना घडल्या, त्यापैकी 33 जण मरण पावले.

 
</text>
</doc>
