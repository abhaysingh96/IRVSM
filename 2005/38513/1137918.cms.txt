<doc>
<docno>1137918.cms.txt</docno>
<text>
 
महामुंबई
'मटा'ची आघाडी दोन लाखांची!
[ Friday, June 10, 2005  12:34:13 am]


मुंबई (म. टा. व्यापार प्रतिनिधी) : भविष्याकडे खुल्या मनाने झेपावणाऱ्या मराठी मनाचा आरसा असणाऱ्या 'महाराष्ट्र टाइम्स'ने गुरुवारी जाहीर झालेल्या नॅशनल रिडरशिप सव्हेर्मध्ये गरूडभरारी घेत 'मुंबईतील सर्वात मोठे मराठी वृत्तपत्र' या आपल्या बिरूदावलीवर पुन्हा शिक्कामोर्तब केले आहे. मुंबईमध्ये नऊ लाख 60 हजार वाचकसंख्या असणाऱ्या 'मटा'ने आता 'लोकसत्ते'पेक्षा तब्बल दोन लाख अधिक वाचक मिळवण्याची किमया करत मुंबईतील मराठी वृत्तपत्रांचा निविर्वाद 'लीडर' होण्याचा मान मिळवला आहे.

एनआरएस 2003 अंतर्गत सात लाख 80 हजार वाचक असणाऱ्या 'महाराष्ट्र टाइम्स'च्या वाचकसंख्येत गेल्या दोन वर्षांत तब्बल एक लाख 80 हजार नव्या वाचकांची भर पडली असून आता मुंबईत 'मटा'चे नऊ लाख 60 हजार वाचक आहेत. विशेष म्हणजे आतापर्यंत आघाडीवर असणाऱ्या 'लोकसत्ता'ची वाचकसंख्या याच कालावधीत 11 लाखांवरून साडेसात लाखांवर आली आहे. म्हणजेच 'लोकसत्ता'ने जवळपास साडेतीन लाख वाचक गमावले आहेत.

मराठी मनाचा मानबिंदू असणाऱ्या 'महाराष्ट्र टाइम्स'चे यश वाचकवर्गाने दिलेल्या भरघोस प्रतिसादामुळेच मिळाले आहे, हे वेगळे सांगण्याची गरज नाही. गेल्या दोन वर्षांत भविष्याचा वेध घेऊ पाहणाऱ्या मुंबय्यन मराठी माणसांच्या आकांक्षांना नवे क्षितिज मिळवून देतानाच सातत्याने नवे वाचक मिळवण्यात 'मटा' यशस्वी ठरला आहे. वाचनीय माहिती आणि ताज्या बातम्यांखेरीज सातत्याने नवनवीन उपक्रमांच्या माध्यमातून वाचकांशी हितगुज साधण्याचा 'मटा'चा प्रयत्न असतो. वाचकांना केवळ बातम्याच न देता त्यांना भविष्यासाठी समृद्ध करणारी अनेक सदरे 'महाराष्ट्र टाइम्स'च्या माध्यमातून देण्यात येतात.

'मटा दहावी' असो, 'पर्सनल फायनान्स' असो किंवा 'मुंबई टाइम्स'मधील 'प्रगती फास्ट' असो, 'महाराष्ट्र टाइम्स' तरुणांच्या पसंतीचा नेहमीच मानकरी ठरत आला आहे. केवळ मराठी माणसाचे अस्तित्त्व जपणे, हेच लक्ष्य न ठेवता त्याहीपेक्षा व्यापक दृष्टीकोन मराठी माणसाने अंगिकारावा, असे मत असल्यामुळेच प्रगतीशील मुंबईकर मराठी माणसाची 'महाराष्ट्र टाइम्स'लाच पहिली पसंती असते आणि 'मटा'ची वाचकसंख्येतील तुफान आघाडीही त्याचेच द्योतक आहे.

 
</text>
</doc>
