<doc>
<docno>1137913.cms.txt</docno>
<text>
 
महामुंबई
दादरचे रस्ते घेताहेत मोकळा श्वास...
[ Friday, June 10, 2005  12:29:11 am]


मुंबई (म. टा. प्रतिनिधी) : सततचा आरडाओरडा, गजबजाट, पदपथच नव्हे तर रस्तेही बळकावलेलेे, त्यामुळे वाहतुकीची कोंडी, पहाटेपासून मध्यरात्रीपर्यंत हीच परिस्थिती... फेरीवाल्यांच्या विळख्यातील दादरचे हे वर्णन आहे. पण पोलिस व पालिकेच्या कारवाईमुळे हे दृश्य बदलते आहे. फेरीवाल्यांनी व्यापलेला रानडे रोड, छबिलदास रोड, डिसिल्व्हा रोड हे रस्ते आता मोकळा श्वास घेत आहेत.

दादरच्या फेरीवाल्यांवर पालिकेने अनेकदा कारवाई केली. पण प्रत्येक वेळी ही कारवाई काही दिवसांपुरतीच ठरली. मात्र, गेल्या 15 दिवासांपासून सुरू असलेल्या कारवाईमुळे फेरीवाल्यांना गाशा गुंडाळावा लागला आहे. सदैव गजबजलेले एम. सी. जावळे रोड, डिसिल्व्हा रोड, अक्षीकर पथ, छबिलदास गल्ली, एन. सी. केळकर रोड, रानडे रोड आता फेरीवालामुक्त झाले आहेत.

पोलिसांच्या व्हॅन सकाळी 8पासून रात्रीपर्यंत सतत गस्त घालत आहेत. पोलिसांची गाडी पुढे जाताच काही फेरीवाले पुन्हा बस्तान बसविण्याचा प्रयत्न करतात. पण पुन्हा पोलिसांची गाडी येते आणि त्यांना आसपासच्या इमारतीत पळ काढावा लागतो. स्टेशनच्या बाहेरील सरबत विक्रेत्यांनाही गाडी येताच सर्व माल घेऊन प्लॅटफॉर्मवर पळ काढावा लागतो.

पालिकेच्या जी उत्तर विभागाचे सहायक आयुक्त विजय बालमवार म्हणाले की, राजकीय हस्तक्षेप होऊ नये म्हणून दादरच्या कारवाईचा फारसा गाजावाजा केला नाही. अजून काही भागात फेरीवाले आहेत. पण काही दिवसांतच त्यांच्यावरही कारवाई होईल. शिवाजी पार्क पोलिस स्टेशनचे वरिष्ठ पोलिस निरीक्षक भगवान कांबळे म्हणाले की, सुप्रीम कोर्टाच्या आदेशानुसार स्टेशनपासून 150 मीटर परिसरातील फेरीवाले हटविण्यात येत आहेत. दादरच्या फेरीवाल्यांच्या विरोधात मारामारीपासून महिलांच्या टिंगलटवाळीपर्यंत अनेक तक्रारी होत्या. या कारवाईमुळे कायदा व सुव्यवस्थेचा प्रश्न निर्माण झाल्यास परिस्थिती हाताळण्यास पोलिस समर्थ असल्याचेही त्यांनी सांगितले.

 
</text>
</doc>
