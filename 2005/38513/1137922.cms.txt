<doc>
<docno>1137922.cms.txt</docno>
<text>
 
देश-विदेश
'मोठा भाऊ' बनू नका!
[ Friday, June 10, 2005  12:39:07 am]


नरेंद पाठक

सुरत : महाराष्ट्रात काँग्रेसवर मात केल्यानंतर आता काँग्रेसेतर सत्तारूढ संयुक्त पुरोगामी आघाडीतल्या घटकपक्षांची आघाडी स्थापन करण्यासाठी राष्ट्रवादी काँग्रेसचे अध्यक्ष शरद पवार यांनी पुढाकार घेतला असून याच हेतूने येथील पक्षाच्या खुल्या अधिवेशनात या सर्व पक्षांना एकत्र आणले जात आहे. देशात धर्मनिरपेक्ष पक्षांनी एकत्र येण्याची आणि आघाडी करण्याची गरज आहे, मात्र अशा आघाडीत कोणत्याही पक्षाने आपण 'मोठे' भाऊ असल्यासारखे वर्तन करू नये, अशी अपेक्षा व्यक्त करणारे कलम अधिवेशनात शुक्रवारी मांडल्या जाणाऱ्या ठरावात आहे, असे खास गोटातून समजले.

सत्तारुढ आघाडीतील 'दादा' असलेल्या काँग्रेसलाच देशपातळीवर सशक्त पर्याय निर्माण करण्याचा हा प्रयत्न असल्याचे मानले जाते. पक्षाच्या सहाव्या राष्ट्रीय अधिवेशनासाठी लालूप्रसाद यादव, रामविलास पासवान, ए. बी. वर्धन, प्रकाश कारत, डॉ. फारूख अब्दुला यांना निमंत्रित करण्यात आले आहे. या एकेकाळच्या विरोधी आघाडीतील नेत्यांनाच एकत्र करण्याचा हा प्रयत्न आहे. मात्र पवार यांनी त्याचा इन्कार केला.

काँग्रेसला वगळून विरोधी आघाडी स्थापन करण्याचा आपला प्रयत्न नसल्याचे पवार यांनी स्पष्ट केले. मात्र त्याचवेळी, देशाच्या राजकारणात अशी आघाडी अटळ असून सर्व धर्मनिरपेक्ष शक्तींना एकत्र आणण्यासाठी राष्ट्रवादी पुढाकार घेणार आहे, असे त्यांनी सांगितले. धर्मनिरपेक्ष शक्तीची विभागणी झाली तर काय होते, हे बिहारमधील निवडणुकांनी दाखवून दिले आहे, असे ते म्हणाले.

मुंबईचे माजी महापौर डॉ. रमेश प्रभू राष्ट्रवादी काँग्रेसमध्ये प्रवेश करण्यासाठी येथे दाखल झाले आहेत. 'हॉलिडे इन' हॉटेलमध्ये त्यांनी पवार यांची भेट घेतली. हॉटेलच्या लॉबीत राष्ट्रवादी काँग्रेसचे मंत्री व पदाधिकाऱ्यांनी त्यांचे जोरदार स्वागत केले. 'शिवसेनेने मला तिकिट नाकारलेे, त्याचवेळी राष्ट्रवादीत प्रवेश करण्याचे ठरवले होते, असे त्यांनी सांगितले. विधानसभा निवडणुकीत प्रभू यांनी शिवसेनेच्या उमेदवाराविरुद्ध बंडखोरी केल्यानंतर त्यांच्यावर हल्ला झाला होता.

 
</text>
</doc>
