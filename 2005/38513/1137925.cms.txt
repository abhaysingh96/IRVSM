<doc>
<docno>1137925.cms.txt</docno>
<text>
 
देश-विदेश
इकडे आड, तिकडे विहीर
[ Friday, June 10, 2005  12:42:05 am]


संघपरिवार आणि एनडीए यांच्या कात्रीत भाजप

नवी दिल्ली (म. टा. विशेष प्रतिनिधी) : पाकिस्तानचे निर्माते कायदेआझम महमद अली जीना यांच्यावरील वादग्रस्त विधानामुळे राष्ट्रीय स्वयंसेवक संघ आणि लालकृष्ण अडवाणी यांच्यात आठवडाभर सुरू असलेल्या संघर्षात मुरली मनोहर जोशी आणि एनडीएतील नेत्यांनीही उडी घेतल्याने भारतीय जनता पक्षाची स्थिती गुरुवारी अधिकच बिकट झाली. परिणामी अडवाणी यांच्या राजीनाम्यामुळे उद्भवलेल्या स्थितीचा विचारविनिमय करण्यासाठी आयोजित करण्यात आलेली बैठकच पुढे ढकलणे पक्षाला भाग पडले.

'जीना हे सेक्युलर नेते होते' या आपल्या विधानाला पक्षाने दुजोरा द्यावा असा आग्रह एकीकडे अडवाणी यांनी धरलेला असतानाच मुरली मनोहर जोशी यांनी 'जीना हे कधीही सेक्युलर नव्हते!' असे ठाम विधान करून संघपरिवार आणि भाजप यांच्यातील 'हार्डलायनर्स'च्या पारड्यात वजन टाकले. तर त्याच वेळी जनता दल (यु.)चे नेते नीतीश कुमार यांनी यांनी 'हार्डलायनर्स कोण असतील ते त्यांच्या घरी!' अशी भूमिका घेतल्याने एनडीएच्या घटक पक्षांनी अडवाणी यांच्या पाठीशी उभे राहण्याचे ठरविल्याचे स्पष्ट झाले.

दरम्यान, या पार्श्वभूमीवर गुरुवारी दिवसभर दिल्लीत झालेल्या वेगवेगळ्या बैठकीनंतर आता भाजपच्या संसदीय मंडळाची बैठक शुक्रवारी होणार आहे. मात्र, राज्यसभेतील विरोधी पक्षनेते जसवंतसिंग इस्त्रायलच्या दौऱ्यावरून उद्यापर्यंत भारतात परततील, त्यानंतरच बैठक होईल, असा अधिकृत खुलासा सुषमा स्वराज आणि मुख्तार अब्बास नकवींनी केला असला तरी अभूतपूर्व तणावातून समझोत्याचा सोयीस्कर मार्ग काढण्यासाठीच, बैठक तिसऱ्यांदा पुढे ढकलावी लागली, असे दिसते.

या अचानक उद्भवलेल्या परिस्थितीचा विचार करण्यासाठी एनडीएच्या घटक पक्षांची एक बैठकही शुक्रवारी वा शनिवारी होत आहे. 'आजपर्यंत इतिहास आपल्यापुढे विकृत पद्धतीने मांडण्यात आला. आता त्याचे पुनलेर्खन आवश्यक आहे,' असे सांगत एनडीएचे निमंत्रक जॉर्ज फर्नांडिस यांनी आपण अडवाणी यांचे कोणत्याही परिस्थितीत समर्थन करू असे सांगितले. तर तेलुगु देसमचे नेते चंदाबाबू नायडू यांनीही 'देशाला अडवाणी यांचे विचार मान्य करावेच लागतील!' असे जाहीर केले आहे.

 
</text>
</doc>
