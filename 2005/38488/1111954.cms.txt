<doc>
<docno>1111954.cms.txt</docno>
<text>
 
महामुंबई: मुंबई टाइम्स
वॉर्ड नंबर 202
[ Monday, May 16, 2005  06:16:01 pm]


संजय सावंत

मुंबई नावाच्या आटपाट नगरातील एका वॉर्डाची ही कहाणी. या वॉर्डात महापालिकेची एकही शाळा नाही, एकही मैदान नाही. उद्यान, डिस्पेन्सरी वा अगदी हॉस्पिटलही नाही. इथे बेस्टचा डेपो नाही आणि 52 पैकी एखादा फ्लायओव्हरही नाही. मग भुयारी मार्ग तर सोडूनच द्या! सुमारे चार चौरस किलोमीटर्समध्ये पसरलेला घाटकोपरच्या पश्चिमेकडल्या या वॉर्डचा नंबर आहे 202.

मात्र इथल्या नगरसेवकाने मार्च 2007 पर्यंत या वॉर्डात पालिकेची शाळा, क्रीडांगण, उद्यान आणि हॉस्पिटल बांधण्याचा चंगच बांधला आहे. मागील 35 वर्षांहून अधिक काळ इथे सर्व जाती-धर्माचे लोक गुण्यागोविंदाने राहतात. पण आतापर्यंतच्या एकाही नगरसेवकाने आपल्या भागात नागरी सुविधा मिळाव्यात म्हणून आवाज उठवला नाही, हे विशेष!

इथले आताचे नगरसेवक आहेत शिवसेनेचे कुमार पांडे. सुमारे 50 हजार लोकवस्तीच्या या वॉर्डात पालिकेचे आहेत ते फक्त रस्ते, गटारे, नाले आणि पाण्याची कनेक्शन्स. आपल्या वॉर्डमध्ये पालिकेची एकही मराठी शाळा नाही, खेळायला मैदान नाही, याची कबुली खुद्द ते स्वत:च देतात. पालिकेची सोडा, पण खाजगी मराठी शाळाही इथे नाही. एक हिंदी माध्यमाची शाळा मात्र आहे. कॉलेज झुनझुनवाला. इथल्या पेशण्ट्सना दुसऱ्या वॉर्डातील खाजगी किवा पालिकेच्या राजावाडी हॉस्पिटलमध्ये जावं लागतं.

उद्यान, शाळा, डिस्पेन्सरीसाठी असलेल्या राखीव भूखंडांवर झोपडपट्टी वसलीय. पण आपण हातावर हात ठेवून बसलो नसून, टर्म संपण्याअगोदर पालिकेची किमान एकतरी मराठी शाळा, उद्यान, मैदान आणि हॉस्पिटल्स मंजूर करेन, असा निश्चियच पांडे यांनी केला आहे.

वॉर्डातील 70 टक्के लोक झोपडपट्टीत राहत असल्याने एसआरएच्या अंतर्गत सुमारे चार हजार लोकांचं इमारतींमध्ये राहण्याचं स्वप्न पूर्ण करण्याचा आपला प्रयत्न असल्याचंही त्यांनी सांगितलं.

 
</text>
</doc>
