<doc>
<docno>1112053.cms.txt</docno>
<text>
 
लेख
निर्णयप्रक्रियेत बुद्धिवाद्यांचे स्थान
[ Monday, May 16, 2005  09:00:06 pm]


जागतिकीकरणाच्या युगात विद्वत्तेचा, बुद्विवादाचा, ज्ञानाचा अधिक्षेप केला तर त्याची भारी किंमत आपल्याला मोजावी लागेल. महासत्ता म्हणून उदयास येण्याऐवजी आपण आजच्या एकमेव महासत्तेच्या म्हणजे अमेरिकेच्या नियंत्रणाखाली जाण्याचा धोका उद्भवतो...

काही दिवसांपूर्वी विजेसंबधात बोलताना, 'देशहितासाठी राजकीय नेत्यांनीच धाडसी निर्णय घ्यावयाचे असतात- विद्वानांनी आणि बुद्धिवंतांनी नव्हे!' असे विधान केंदीय कृषीमंत्री शरद पवार यांनी विधान केले. निर्णय घेताना बुद्धी व विद्वत्ता यांची गरज नाही असे या विधानातून सूचित होत असेल तर ते आक्षेपार्ह म्हणावे लागेल.

सर्वच राजकीय नेते निर्णयप्रक्रियेत सहभागी असतात असे नाही. राजकीय सत्तापदांवर आरुढ असतात, मंत्री म्हणून जबाबदारी स्वीकारतात, तेच या प्रक्रियेत सहभागी असतात. लोकशाही व्यवस्थेत मंत्र्यांनी व मंत्रिमंडळाने निर्णय कसे घ्यावेत याविषयी काही नियम व संकेत असतात. मंत्री म्हणून काय वाटेल ते निर्णय तडकाफडकी घेता येत नाहीत. पूवीर् अनिर्बंध राजसत्ता असताना वारसाहक्काने गादीवर आलेले राजे किंवा सुलतान कदाचित असे निर्णय घेऊ शकत. महंमद तुघलखाने दक्षिणेत देवगिरीला राजधानी हलविण्याचा घेतलेला निर्णय याच धतीर्चा होता. परंतु अशी अनिर्बंध राजसत्ता इतिहासजमा झाली आहे. आज ती स्वीकारार्ह मानली जात नाही. नेपाळमध्ये राजे ज्ञानेंद यांनी मंत्रिमंडळ बरखास्त करून सर्व सत्ता आपल्या हातात घेतली तेव्हा जगभर त्या कृतीचा निषेध झाला. राजाने आपले पाऊल मागे घेऊन मंत्रिमंडळाकडे पुन: सत्ता सोपवावी म्हणून भारत व अन्य राष्ट्रांचे दडपण येत आहे.

भारतासारख्या लोकशाही व्यवस्थेत तर सत्ताधीशांनी अनिर्बंध निर्णय घेणे संपूर्णपणे त्याज्य आहे. नवीन विधेयक, धोरण किंवा मोठी गुंतवणूक असलेले प्रकल्प या संबंधीचे निर्णय मंत्रिमंडळ बैठकीत सामुदायिकरीत्या घ्यावयाचे असतात. त्यासंबंधी साधकबाधक विचार करणारे प्रदीर्घ टिपण मंत्रिमंडळापुढे ठेवावे लागते. असे टिपण संबंधित शासकीय अधिकारी व तज्ज्ञांनी तयार करावयाचे असते. कधी महत्त्वाच्या विषयांवर संसदीय समिती किंवा तज्ज्ञ समिती नेमलेली असते. अशा समित्यांचा अहवालही मंत्रिमंडळाला विचारात घ्यावा लागतो.

अशा प्रक्रियेत निर्णय घेण्यास काहीसा विलंब लागत असला, तरी तो अपरिहार्य समजला जातो कारण अनेक प्रश्ान् गुंतागुंतीचे असतात. त्यांना वेगवेगळ्या बाजू, वेगवेगळे पर्याय असतात, प्रत्येक पर्यायाला फायदे किंवा तोटे असू शकतात. मोठ्या प्रकल्पांत किंवा कार्यक्रमात सार्वजनिक गुंतवणूक असते, ती योग्य रीतीने होईल हे पाहण्याची जबाबदारी सरकारवर असते. शेवटी मंत्रिमंडळ जनतेला जबाबदार असते.

टिपणे किंवा अहवाल सरकारला सादर करणाऱ्या शासकीय अधिकाऱ्यांना किंवा तज्ज्ञांना आपली बुद्धी राजर्कत्यांना गहाण टाकून चालणार नाही. काही राजकीय पुढाऱ्यांना सत्तेवर आरूढ झाल्यानंतर हो ला हो करणाऱ्या 'जी हुजूर' शासकीय अधिकाऱ्यांची गरज भासू लागते. पण योग्य निर्णय घेण्याच्या दृष्टीने अशा होयबांचा काय उपयोग? सरकारी अधिकारी किंवा तज्ज्ञ हे कोणाचे खाजगी नोकर नव्हेत. बौद्विक व अन्य निकषांनुसार लोकसेवा आयोगातफेर् त्यांची निवड केली जाते ती कशासाठी? त्यांनी आपल्या ज्ञानाच्या व अनुभवाच्या आधारावर प्रश्ानंचा सखोल अभ्यास करून नि:पक्षपणे व केवळ सार्वजनिक हितासाठी सल्ला द्यावा अशी अपेक्षा असते. त्यांच्या बुद्धीचा व ज्ञानाचा अधिक्षेप करावयाचा असेल तर त्यांना ठेवायचे तरी कशासाठी?

आधुनिक प्रशासनिक प्रणालीत अंतर्गत तज्ज्ञांशिवाय बाहेरील संशोधन संस्थांतील तज्ज्ञांचा निर्णयप्रक्रियेत भरपूर उपयोग केला जातो. अमेरिका या बाबतीत अग्रणी आहे. अमेरिकेत अनेक 'थिंक टँक्स' आहेत. तेथे सार्वजनिक प्रश्ानसंबंधी सतत संशोधन व विचारमंथन चालू असते. त्यांनी तयार केलेले अहवाल व साहित्य शासकीय निर्णय घेण्याच्या दृष्टीने महत्त्वाचे समजले जातात. आपल्याकडे मात्र अशा 'थिंक टँक्सचा' पूर्ण अभाव आहे. विश्वविद्यालयात फारसे संशोधन होत नाही. संशोधन संस्थेत जे काही पेपर्स तयार होतात ते 'इकॉनॉमिक अँड पोलिटिकल वीकली'मध्ये प्रसिद्ध होतात. पण सरकारदरबारी त्यांची फारशी दखल घेतली जात नाही. विद्वानांचा व बुद्धिवाद्यांचा निर्णयप्रक्रियेवर प्रभाव नसावा असे म्हटल्याने आथिर्क, सामाजिक व प्रशासनिक विषयांवर शास्त्रीयदृष्ट्या संशोधन करण्याची प्रेरणा अधिक कुंठित होईल. निर्णय व त्याची कार्यवाही विचारांवर आधारित असावी हा आधुनिक प्रशासनाचा मूलमंत्र आहे. त्याचा विसर पडला तर प्रगतीच्या दिशेने वाटचाल करण्याऐवजी आपण मागे जाऊ. सखोल विचार न करता तडकाफडकी निर्णय घेतले तर काय होते याची प्रचिती आपल्याला आली आहे. झोपडपट्टीे निर्मूलन, डान्सबार बंदी, मोफत वीज, कर्जमाफी इत्यादी घाईघाईने व सवंग लोकप्रियता मिळविण्यासाठी घेतलेले निर्णय अंगलट आले आहेत. मुंबईचे शांघाय करण्याची घोषणा हवेत विरून गेली आहे. उलट सखोल विचार करून घेतलेले निर्णय फिरवावे लागलेले नाहीत.

जागतिकीकरणाच्या युगात विद्वत्तेचा, बुद्विवादाचा, ज्ञानाचा अधिक्षेप केला तर त्याची भारी किंमत आपल्याला मोजावी लागेल. महासत्ता म्हणून उदयास येण्याऐवजी आपण आजच्या एकमेव महासत्तेच्या म्हणजे अमेरिकेच्या नियंत्रणाखाली जाऊ. त्या देशातील बलाढ्य बहुराष्ट्रीय कंपन्या विकसनशील देशातील नैसगिर्क साधनसंपत्तीचा कब्जा घेण्याच्या प्रयत्नात आहेत. पेटंटच्या माध्यमातून या देशातील पारंपरिक ज्ञानाचा ताबा त्या घेत आहेत. त्यांना विश्व बँक, नाणेनिधी व विश्व व्यापार संस्था यांचे पाठबळ आहे. आपले धोरण तयार करणाऱ्यांवर त्यांच्या विचारांचा पगडा आहे. संसदेत या विषयांवर चर्चा होण्याऐवजी गोंधळ, बहिष्कार यांचे प्रदर्शन होत आहे. विचारविरोधी राजकारण चालत राहिले तर नवीन वसाहतवादाचा प्रारंभ होईल. पूवीर् विचारांच्या व ज्ञानाच्या अभावामुळे आपण सत्ता गमावली. त्याची पुनरावृत्ती होईल. राजकारण्यांनी सत्तेच्या भ्रमात राहण्याऐवजी अधिक चिंतनशील व विनम्र होण्याची गरज आहे.

- डॉ. पद्माकर रा. दुभाषी

 
</text>
</doc>
