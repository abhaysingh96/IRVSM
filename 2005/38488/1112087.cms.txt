<doc>
<docno>1112087.cms.txt</docno>
<text>
 
अर्थव्यवहार
वाहन कंपन्यांमुळे तेजी!
[ Monday, May 16, 2005  09:25:29 pm]


म. टा. बाजार प्रतिनिधी

मुंबई : देशी अर्थसंस्था आणि दलालांच्या जोरदार खरेदीमुळे गेल्या आठवड्यात थंड राहिलेल्या शेअर बाजारात सोमवारी तेजी सळसळली. आजच्या तेजीचे नेतृत्व वाहन कंपन्यांनी केले. परकीय अर्थसंस्थांनी खरेदीतून अंग काढून घेतलेले असताना, गेल्या आठवड्यातील चार दिवसांत तब्बल 277.60 कोटी रु.ची विक्री केलेली असतानाही दलाल व किरकोळ गुंतवणूकदारांनी उत्साहाने खरेदी केली.

तीस प्रमुख कंपन्यांच्या समभागांच्या भावांवर आधारित मुंबई शेअर बाजाराचा 'सेन्सेक्स' प्रारंभी वरच, म्हणजे 6456.97 अंशांवर होता. नंतर तो वर सरकत दिवसभराच्या 6532.17 अंशांच्या उच्चांकावर जाऊन शेवटी 6528.03 अंशांवर स्थिरावला. त्यात गेल्या शुक्रवारच्या तुलनेत 76.49 अंशांची उत्तम वाढ झाली.

वाहन कंपन्यांच्या शेअर्सना उत्तम मागणी आल्यामुळे त्यांच्या भावांत जोरदार वाढ झाली. बजाज ऑटो, टाटा मोटर्स, डॉ. रेड्डीज लॅब, 'भेल', ओएनजीसी, इन्फोसिस टेक्नॉलॉजिस, सत्यम कम्प्युटर्स, भारतीय स्टेट बँक, विप्रो, मारुति उद्योग, भारती टेलिव्हेंचर, टाटा स्टील यांच्या शेअर्सचे भाव घसघशीत वधारले.

 
</text>
</doc>
