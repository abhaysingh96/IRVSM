<doc>
<docno>1112157.cms.txt</docno>
<text>
 
महाराष्ट्र
देवस्थानची जमीन लाटण्याचा डाव उधळला
[ Monday, May 16, 2005  11:00:14 pm]


सुजित तांबडे

पुणे : महादेवाच्या मंदिराची पूजाअर्चा करण्यासाठी 83 वर्षांपूर्वी लोणीकंदमधील 'शुक्लेश्वर सोमेश्वर देवस्थान'ला इनाम मिळालेली 11 एकर जमीन कूळ आणि वहिवाटदारांनी काही सरकारी अधिकाऱ्यांच्या मदतीने लाटण्याचा डाव उधळला गेला आहे. सतत चार वषेर् झगडा दिल्यावर सातबाराच्या उताऱ्यावर पुन्हा देवस्थानचे नाव नोंदवले गेले आहे.

पुणे-नगर रस्त्यावर लोणीकंद गावाजवळ मोक्याच्या ठिकाणी ही जमीन आहे. लोणीकंदमधील मनाजी शिंदे या महादेवभक्ताने 1922 मध्ये ही जमीन शुल्केश्वर सोमेश्वर देवस्थानला इमान दिली. त्या जमिनीत शेती किंवा अन्य उत्पन्न काढून त्याचा वापर देवस्थानसाठी करण्याच्या हेतूने ही जमीन त्यांनी दिली. त्यावर वहिवाटदार म्हणून लक्ष्मण धारणे यांची नोंद झाली. धारणे यांच्या निधनानंतर वहिवाटदार म्हणून सात बाराच्या उताऱ्यावर सोमनाथ धारणे यांचे, तर मालक म्हणून शुल्केश्वर सोमेश्वर देवस्थानची नोंद होती. तसेच, विठ्ठल तापकीर आणि कैलास तापकीर हे कूळ होते.

शुल्केश्वर सोमेश्वर देवस्थानची मालक म्हणून असलेली नोंद सातबारा उताऱ्यावरून काढण्यासाठी धारणे आणि तापकीर यांनी हवेलीच्या तहसीलदारांकडे अर्ज केला. संबंधित तहसीलदारांनी ताबडतोब याची 'दखल' घेऊन देवस्थानचे नाव काढण्याचा आदेश 22 फेब्रुवारी 2001 रोजी दिला. तेव्हापासून या जमिनीचा देवस्थानशी असलेला संबंध तुटला होता.

या निर्णयाविरोधात शिंदे कुटुंबीयांतफेर् संपतराव शिंदे यांनी हवेलीच्या उपविभागीय अधिकाऱ्यांकडे दाद मागितली. त्यानंतर अतिरिक्त जिल्हाधिकाऱ्यांकडे अपिल करण्यात आले. अतिरिक्त जिल्हाधिकाऱ्यांनी या प्रकरणात तडजोड करण्याची सूचना केली.

तहसीलदार आणि अतिरिक्त जिल्हाधिकाऱ्यांनी दिलेल्या निर्णयाची पुन्हा सुनावणी करण्याच्या मागणीसाठी अॅड. एस. बी. रेपाळे यांनी अतिरिक्त विभागीय आयुक्तांकडे अर्ज केला. त्यांनी अतिरिक्त जिल्हाधिकाऱ्यांचा आदेश रद्द करून सातबारा उताऱ्यावर शुल्केश्वर सोमेश्वर देवस्थानची नोंद करण्याचा आदेश 13 एप्रिलला दिला. त्यानुसार पुन्हा या जमिनीची मालकी देवस्थानकडे गेली आहे. मात्र, अद्याप हे देवस्थान नोंदणीकृत करण्यात आले नसल्याचे अॅड. रेपाळे यांनी सांगितले.

 
</text>
</doc>
