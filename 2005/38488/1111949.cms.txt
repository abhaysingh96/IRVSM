<doc>
<docno>1111949.cms.txt</docno>
<text>
 
महामुंबई
दागिन्यांचा मोह
[ Monday, May 16, 2005  06:12:08 pm]


चिर्ले इथल्या तुकाराम रघुनाथ मढवी याने 24 मे 2003 रोजी उरण पोलिस स्टेशन गाठलं. त्याची बहिण शारदा हरवल्याची तक्रार त्याने नोंदवली. तिचं लग्न चिरनेर- चितळपाडा इथल्या रामदास बाबुराव वशेणीवर याच्याबरोबर 27 मे 2003 रोजी होणार होतं. दुसऱ्या दिवशी पुन्हा त्याने पोलिस स्टेशन गाठलं. शारदाचा नियोजित पती रामदास यानेच तिला पळवून नेऊन तिच्या जिवाचं बरंवाईट केल्याच्या संशय व्यक्त केला.

पोलिस इन्स्पेक्टर (गुन्हे) विठ्ठलराव देसाई यांनी संशयित आरोपी रामदास वशेणीकर याला ताब्यात घेतलं. तर दुसरीकडे शारदाचा शोध सुरू केला. तिचा सडलेल्या अवस्थेतील मृतदेह दादरबेडी परिसरात पोलिसांना सापडला. तिच्या अंगावर दागिने नव्हते. गळा आवळल्याने गुदमरून मृत्यू झाल्याचं पोस्टमॉटेर्ममध्ये आढळलं. रामदासकडे याबाबत चौकशी केली असता, सुरुवातीला त्याने उडवाउडवीची उत्तरं दिली. पण काही वेळातच त्याने काय झालं होतं, हे पोलिसांना सांगितलं.

रामदास आणि शारदा यांचा मार्चमध्ये साखरपुडाही झाला होता. 22 मे रोजी रामदास चिलेर् इथे गेला होता. त्याने शारदा हिला दिघोडे इथे चलण्याचा आग्रह केला. तिच्या नातेवाईकांनी शारदाला जाण्यास अनुमती दिली. तुकारामने रामदासला दिघोडे गावापर्यंत मोटारसायकलने सोडलं. तर शारदा एसटीने आली.

दिघोडे इथे येताना शारदा लग्नासाठी केलेले सोन्याचे दागिने अंगावर घालून आली होती. तिच्या अंगावरील सोन्याचे दागिने पाहून रामदासला मोह सुटला. शारदा हिच्या अंगावरील दागिने कसेही करून मिळवायचे, असं त्याने ठरवलं. त्यासाठी त्याने एकांत असलेली जागा शोधण्यास सुरुवात केली. गप्पात गुंतवून त्याने हिला वशेणी खाडीपलीकडील पेण तालुक्यातील दादरबेडी इथे नेलं. तिथे शारदाकडे दागिन्यांची मागणी केली. मात्र दागिने देण्यास तिने नकार दिला. पण दागिन्यांसाठी जिद्दीने पेटलेल्या रामदास याने त्याकडे दुर्लक्ष करून संतापाने शारदा हिच्याच ओढणीने तिचा गळा जोराने आवळला. सुखी संसाराची स्वप्न रंगवत असतानाच अचानक झालेल्या या प्रकाराने शारदा गोंधळून गेली. तिने जीवासाठी त्याच्याकडे गयावया केली. परंतु रामदासने तिचं काही एक न ऐकता गळा आवळला. मृत्यू झाल्याची खात्री पटल्यानंतर रामदासने तिच्या अंगावरील दागिने काढून तिचा मृतदेह झाडीझुडपात टाकून दिला. त्यानंतर त्याने निर्धास्तपणे घर गाठलं.

तिकडे शारदा सायंकाळपर्यंत घरी परत न आल्यानं तिच्या नातेवाईकांनी सर्वत्र शोधाशोध केली. रामदासकडेही त्यांनी विचारणा केली. मात्र शारदा मला भेटलीच नाही, असं त्याने सांगितलं. त्यानंतर रामदास व त्याच्या आईने, शारदा पळून गेल्याचं आम्हाला समजलंय. तिचा शोध घेऊन आम्हाला कळवा, लग्नाची तारी जवळ आलीय, दुसरं स्थळ पाहू, असा दम तिच्या नातेवाईकांना भरला. या प्रकारानंतर भांबावलेल्या तुकाराम मढवी यानं उरण पोलिस ठाण्यात रामदासविरूद्ध फिर्याद दाखल केली आणि काही वेळात खरा प्रकार समजला.

- मनोज जालनावाला

 
</text>
</doc>
