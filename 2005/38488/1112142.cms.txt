<doc>
<docno>1112142.cms.txt</docno>
<text>
 
महामुंबई
लोडशेडिंगचा चेंडू ऊर्जा नियामक आयोगाकडे
[ Monday, May 16, 2005  10:16:03 pm]


म. टा. प्रतिनिधी

मुंबई : राज्यातील शहरी आणि ग्रामीण भागात लोडशेडिंग करण्याबाबत मुंबई हायकोर्टाच्या नागपूर खंडपीठाने दिलेल्या आदेशात सुप्रीम कोर्टाने दुरुस्ती केली असून, हे प्रकरण महाराष्ट्र ऊर्जा नियामक आयोगापुढे (एमईआरसी) नेण्याचा आदेश वीज मंडळाला दिला आहे. या आदेशामुळे लोडशेडिंगच्या वेळापत्रकात लवकरच बदल होण्याची शक्यता आहे.

नागपूर खंडपीठाच्या आदेशामुळे शहरी भागात चार तास आणि ग्रामीण भागात नऊ तास लोडशेडिंग होत आहे. या खंडपीठाच्या आदेशाला वीज मंडळाने सुप्रीम कोर्टात आव्हान दिले. त्यावर न्या. वाय. के. सभरवाल, न्या. एस. बी. सिन्हा आणि न्या. पी. पी. नवलेकर यांच्या पीठापुढे शुक्रवारी सुनावणी झाली.

मंडळाने हायकोर्टाच्या आदेशातील त्रुटींकडे लक्ष वेधून मूळ प्रकरण एमईआरसीपुढे प्रलंबित असताना त्यात हायकोर्टाने हस्तक्षेप करणे अनुचित असल्याचा युक्तिवाद केला. सर्व मुद्दे ऐकून सुप्रीम कोर्टाने हायकोर्टाच्या आदेशात दुरुस्ती करत लोडशेडिंगचा वाद 'एमईआरसी'शी सल्लामसलत करून सोडवण्याचा आदेश वीज मंडळाला दिला.

वीज मंडळाने लोडशेडिंगबाबत काही निकष तयार केले असून त्याचा प्रस्ताव 'एमईआरसी'पुढे सादर केला आहे. त्यावर 26 मे रोजी सुनावणी होण्याची शक्यता आहे.

वीज मंडळाने लोडशेडिंगविषयी वहन, वितरण आणि बिलवसुली याआधारे निकष ठरवले आहेत. त्यानुसार वहन, वितरण जादा आणि वसुली कमी असलेल्या भागांत लोडशेडिंग अधिक असेल, तर वहन, वितरण व हानी कमी आणि वसुली अधिक असलेल्या क्षेत्रात लोडशेडिंग कमी करण्याचा प्रस्ताव सुचवला आहे.

या वहन व वितरणाच्या निकषानुसार वीज मंडळाने तीन गट पाडले आहेत. 30 टके व त्याहून कमी, 31 ते 50 टक्के आणि 51 टक्के आणि त्याहून अधिक असे हे गट आहेत.

ग्रामीण भागात ज्या ठिकाणी वहन व वितरण हानी 30 टक्के व त्याहून कमी असेल त्या भागात तीन तास, 31 ते 50 टक्के असेल तेथे आठ, पाच आणि चार तास, तर हे प्रमाण 51 टक्के आणि त्याहून अधिक नऊ, आठ आणि सहा तास लोडशेडिंग करण्याचा प्रस्ताव आहे.

शहरी भागात वहन व वितरण हानी 30 टक्के व त्याहून कमी असल्यास कोणतेही लोडशेडिंग करू नये. 31 ते 50 टक्केअसल्यास तीन, दोन आणि एक तास, तर 51 टक्के आणि त्याहून अधिक असल्यास चार, तीन व दोन तास लोडशेडिंग करावे, असे या प्रस्तावात नमूद करण्यात आले आहे.

 
</text>
</doc>
