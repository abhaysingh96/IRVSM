<doc>
<docno>1111956.cms.txt</docno>
<text>
 
महामुंबई: मुंबई टाइम्स
नारळ व्यापारी धास्तावले...
[ Monday, May 16, 2005  06:35:08 pm]


गणेश आचवल

इडली- वड्याबरोबरची चटणी, उपासाची साबुदाण्याची खिचडी, शहाळ्याचं आइस्क्रीम, माशांचं कालवण, अगदी कांदेपोह्यांपर्यंत सगळ्या पदार्थांची यादी पाहिली, तर त्यात नारळ विसरून चालणार नाही. गृहप्रवेशापासून ते नव्या मोटारीचं स्वागत आणि उत्सवमूतीर्ंच्या सत्कारापर्यंत प्रत्येक ठिकाणी श्रीफळ विसरून चालत नाही. पण आता हा बहुपयोगी नारळही व्हॅटच्या कात्रीत येणार असल्यामुळे नारळ व्यापारी मात्र धास्तावले आहेत.

मंुबईत तामिळनाडू, केरळ, कर्नाटक या भागातून मोठ्या प्रमाणात नारळ येतो. केरळ, तामिळनाडूमधून तो साल काढून पाठवला जातो. महाराष्ट्रातील नारळ जाड सालीचे आणि पाणी कमी असलेले असतात. महाराष्ट्रातील देवालयांची संख्या तसंच इथल्या लोकांची वाढती क्रयशक्ती तसंच घरच्या खाद्यपदार्थांमध्ये होणारा नारळाचा वाढता वापर यामुळे महाराष्ट्रात नारळाला मोठी मागणी असते. दक्षिणेतील नारळ उत्पादकांना महाराष्ट्र ही मोठी बाजारपेठ असते.

रोज मंुबईत येणाऱ्या नारळाच्या प्रत्येक ट्रकमध्ये किमान सव्वाशे ते दीडशे गोणी असतात. एका गोणीमध्ये साधारणपणे 100 ते 200 नारळ असतात. एका ट्रकमागे 10 हजार ते 20 हजार रुपये खर्च येतो.

ग्रॅण्ट रोडच्या भाजीगल्लीत गेली 25 वर्षं नारळाचा व्यापार करणारे शिवाजी कांगणे म्हणाले की, वाशीत नारळांवर कृषी उत्पन्न व्यापार समितीचा कर भरावा लागतो. गोणीत दहा- वीस नारळ खराब निघाले तरी, तो तोटा आम्हालाच सहन करावा लागतो. एवढा तोटा सहन करून आम्ही पाच ते दहा रुपये भावाने नारळ विकतो. व्हॅट लागल्यास दर गोणीमागे आमचा किमान पन्नास 50 रुपयांनी खर्च वाढेल. म्हणजेच नारळाची किमतही पन्नास पैसे ते एक रुपयाने वाढेल.

ज्यांच्या जेवणात रोजच नारळ वापरला जातो, जे लोक देवाला 21 किंवा 51 नारळांच्या तोरणाचा नवस करतात, त्यांना हा भार जाणवेल. शहाळ्यावरही व्हॅट लागला, तर तेही महाग होईल. कदाचित शहाळ्यांची विक्रीही कमी होईल. हॉटेल इण्डस्ट्रीत रोज कित्येक नारळ लागतात. मग तेही खाद्यपदार्थांचे जेवणाचे दर वाढवतील, असं नारळ विक्रेत्यांचं म्हणणं आहे.

व्हॅटमुळे नारळ व्यापारी, विक्रेते चिंतेत असले तरी उद्या ही चिंता कदाचित ग्राहकांनाही भेडसावेल.

 
</text>
</doc>
