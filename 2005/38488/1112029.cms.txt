<doc>
<docno>1112029.cms.txt</docno>
<text>
 
बहुतांची अंतरे
हास्यास्पद आणि अव्यवहार्य
[ Monday, May 16, 2005  08:40:10 pm]


'न्यायाधीशांनी दोन तास जास्त काम करावे,' हे राष्ट्रपती अब्दुल कलाम यांनी 'न्यायालयीन सुधारणा व प्रलंबित खटले' या विषयावरील चर्चासत्रात केलेले आवाहन वाचनात आले. (म. टा. 30 एप्रिल). श्री. कलाम यांच्यासारख्या जबादारीने विधान करणाऱ्या गृहस्थांकडून असे आवाहन खरेच झाले असेल का असे वाटते; कारण प्रत्यक्ष परिस्थितीची जाणीव असणाऱ्या सामान्य माणसालासुद्धा हे विधान हास्यास्पदच नव्हे, तर अव्यवहार्य वाटेल.

आज कनिष्ठ न्यायालयात न्यायाधीश 10-30 ते पाच या वेळात (जेवणाची छोटी सुटी सोडून) प्रत्यक्ष सुनावणीचे काम करतात. उच्च न्यायालयात ते 11 ते पाच करतात. सवोर्च्च न्यायालयातही साधारणत: कामाचे तास तेवढेच असतात. या आधी व नंतर अर्धा तास न्यायाधीश आपल्या कक्षात असताताच. म्हणजे साधारणत: ते 10 ते 5-30 म्हणजे साडेसात तास न्यायालयात असतात व जेवणाची सुटी वगळता सात तास प्रत्यक्ष काम करतात. यात दोन तास वाढवणे कसे काय शक्य आहे? अंगमेहनतीचे काम करणाऱ्यालाही दिवसातून आठ तासच काम देण्याची मर्यादा आहे. बौद्धिक काम करणाऱ्यांना ती सहा- साडेसहा तास आहे. मग न्यायाधीशांना नऊ तास काम करायला सांगणे हे समर्थनीय ठरेल काय? एकाच जागी इतका वेळ बसायचे, डोकेफोड करणारे, क्वचित कंटाळवाणे, नीरस असे वकिलांचे वाद-विवाद ऐकायचे, पुरावे नोंदवण्यासारखे काम करायचे हे कष्टाचे आहे. त्यात आणखी दोन तास त्यांनी काम करायचे म्हणजे त्यांच्या शारीरिक व मानसिक ताकदीवर अवाजवी ताण देणे होईल. न्यायाधीश हे माणूसच असतात. त्यांचे पगार वाढवले, प्रतिष्ठा जपल्या तरी मानवी मर्यादा कशा वाढवणार? त्याशिवाय त्यांनी दोन तास अधिक काम करायचे म्हणजे न्यायालयातील इतर कर्मचारीवर्ग, वकीलवर्ग यांनाही किमान तेवढा वेळ अधिक काम करायला लावणे नाही काय? त्यातून कामाचा दर्जासुद्धा घसरणार नाही काय? एखाद्या मंत्र्याने, स्वस्त लोकानुरंजनासाठी अशी सूचना करणे समजून गेले असते; परंतु श्री. कलाम सारख्यांनी असे आवाहन केले, याचे खरेच आश्चर्य वाटते.

अॅड. राम ना. गोगटे, वांदे, मुंबई.

 
</text>
</doc>
