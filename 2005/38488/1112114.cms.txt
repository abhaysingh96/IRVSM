<doc>
<docno>1112114.cms.txt</docno>
<text>
 
महामुंबई
दुरुस्त वीजमीटरची किंमत ग्राहकाकडून घेऊ नये
[ Monday, May 16, 2005  09:48:41 pm]


म. टा. प्रतिनिधी

मुंबई : वीजमीटरचा खर्च ग्राहकांकडून वसूल करण्याचा आदेश वीज मंडळाला देणाऱ्या महाराष्ट्र ऊर्जा नियामक आयोगाने (एमईआरसी) जुन्या मीटरच्या जागी दुरुस्त केलेला मीटर लावल्यास त्याची किंमत मात्र ग्राहकांकडून वसूल करू नये, असे स्पष्ट केले आहे.

एमईआरसीपुढे नुकत्याच झालेल्या सुनावणीत विविध मुद्दे स्पष्ट करण्यात आले. मीटरसाठी जादा रक्कम घेतली असल्यास व किमतीतील फरकाची रक्कम परत केलेली नसल्यास ती नंतरच्या वीजबिलातून कापून घ्यावी. गोळा केलेली जादा रक्कम 12 टक्के दराने व्याजासह परत करावी.

एक हेक्टरपेक्षा कमी जमीन असलेल्या कृषी ग्राहकांकडून मीटरची 50 टक्केकिंमत घेण्यात यावी, असे आयोगाने म्हटले आहे.

ग्राहकांचे मीटर बदलण्याच्यावेळी मीटरची किंमत वसूल करावी. जळालेल्या मीटरचा अपवाद करून संबंधित व्यक्ती ग्राहक असेपर्यंत अशी किंमत एकदाच घ्यावी. याशिवाय सदोष मीटर बदलून दिल्यानंतर मीटरची किंमत पुढच्या बिलात वसूल करावी.

मीटरची किंमत अगोदरच वसूल झाली असली आणि सदोष मीटर तोपर्यंत बदलून दिले नसेल, तर अशा प्रकरणात ग्राहकाला पूर्वसूचना देऊन सदोष मीटरच्या जागी तीन महिन्यांत नवे मीटर लावून द्यावे, असा आदेशही आयोगाने वीज मंडळाला दिला आहे.

 
</text>
</doc>
