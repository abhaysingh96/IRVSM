<doc>
<docno>1112027.cms.txt</docno>
<text>
 
बहुतांची अंतरे
गुरुकुलात फक्त मोबाईलधारक विद्यार्थ्यांनाच प्रवेश?
[ Monday, May 16, 2005  08:38:55 pm]


महाभारत काळातील गुरुकुलांमध्ये ज्याप्रमाणे राजेरजवाड्यांची मुले शिकायची, त्याचप्रमाणे त्यांच्याबरोबरीने गरीब सामान्य घरातील मुलेही शिकायची. सांदिपनी ऋषींच्या आश्रमातील कृष्ण-सुदामा या सहाध्यायींची कथा आजही युगानयुगे शालेय जीवनातील वर्गनिहाय प्रवृत्ती विरोधातील प्रतीकात्मक उदाहरण म्हणून सांगितली जाते. कृष्ण हा तेव्हा गोकुळातील सधन नंदराजाचा मुलगा; तर सुदामा हा निष्कांचन गरीब ब्राह्माणाचा मुलगा. पण उभयतांची शालेय जीवनातली मैत्रीच सुदाम्याच्या पोह्यांना अवीट माधुर्य देऊन गेली. त्या गुरुकुलात गरीब-श्रीमंत सर्वांना समान वागणूक आणि प्रत्येकाला स्वत:चा विकास साधण्यासाठी समान संधी उपलब्ध होती. मात्र सोनी टी. व्ही.ने सुरू केलेल्या फेम गुरुकुल उपक्रमांतर्गत फक्त श्रीमंत धनिकांची बाळेच यापुढे गुरुकुल पद्धतीचा लाभ उठविणार आहेत आणि तीही ज्यांच्याकडे स्वत:चा मोबाईल आहे तीच. याला कारण या गुरुकुलात नाव नोंदणीच मुळी मोबाईलवरून एस. एम. एस. द्वाराच करता येणार आहे. इतकेच नव्हे तर तुमच्या नाव नोंदणीची शहानिशा आणि तुम्हाला ऑडिशनचे स्थळ, काळ, वेळ इत्यादी तत्सम माहितीही तुमच्या मोबाईलवरच एस. एम. एस.द्वाराच कळविण्यात येणार आहे. याचा अर्थ यापुढे गुरुकुलात प्रवेश घ्यायचा असेल, तर तुमच्याकडे गुणवत्ता नसली तरी चालेल मोबाईल मात्र असलाच पाहिजे. मोबाईलच्या अनुपलब्धतेमुळे होतकरू, प्रतिभाशाली कलावंताला सुरुवातीपासूनच संधी नाकारणाऱ्या या गुरुकुलाचे कुलगुरूही जावेद अख्तर यांच्यासारखे सातत्याने साम्यवादाचा आणि गरिबांच्या सामाजिक उत्थानाचा उद्घोष करणारे सामाजिक कार्यकतेर् असावेत याहून गुरुकुल शिक्षा पद्धतीची अधिक काय टिंगल होऊ शकते?

एम. आर. सबनीस, अंधेरी, मुंबई.

 
</text>
</doc>
