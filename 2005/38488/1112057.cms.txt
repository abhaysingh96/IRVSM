<doc>
<docno>1112057.cms.txt</docno>
<text>
 
अग्रलेख
एन्रॉन एके एन्रॉन!
[ Monday, May 16, 2005  09:03:18 pm]


महाराष्ट्रातील जनता ऐन उन्हाळ्यात लोडशेडिंगमुळे त्रस्त झालेली असताना, राज्याला सुरळीतपणे वीजपुरवठा कसा होईल याचा विचार करण्याऐवजी देशातील राजकारण्यांनी दाभोळ येथील 10 हजार कोटींच्या वादग्रस्त 'एन्रॉन' प्रकल्पाला पुनर्जन्म देण्याची भाषा सुरू केली आहे.

एन्रॉनच्या पुनरागमनाचे सूतोवाच खरे तर केंदीय ऊर्जा मंत्री पी. एम. सईद यांनीच शनिवारी चेन्नई येथे केले होते. संरक्षणमंत्री प्रणव मुखजीर् यांच्या नेतृत्वाखालील मंत्रिमंडळाच्या एका गटाच्या या संदर्भात अनेक बैठका झाल्या असून तोडगा दृष्टिपथात आहे, असे सईद यांनी सांगितल्यास 24 तास उलटायच्या आत या प्रकल्पाचे महाराष्ट्रातील मुख्य प्रणेते शरद पवार यांनी कोल्हापूर मुक्कामी त्याबाबत साद्यंत उलगडा केला आहे.

कोल्हापुरातील तीन दिवसांच्या मुक्कामात पवारांनी राष्ट्रवादी काँग्रेसच्या मेळाव्यापासून चंदकांत मांडरे यांच्या पुतळ्याच्या अनावरणापर्यंत अनेक कार्यक्रमांना हजेरी लावली. पण एन्रॉनसारख्या वादग्रस्त प्रकल्पाच्या आणखी एका पुनर्जन्माची घोषणा करण्यासाठी त्यांनी कोल्हापूरचीच निवड का केली, ते कळणे कठीण आहे.

अंबामातेच्या साक्षीने पवारांनी केलेल्या गौप्यस्फोटानुसार केंद सरकारच हा प्रकल्प विकत घेणार असून या पुनरुज्जीवित प्रकल्पातून साधारणपणे 2 रुपये 30 पैसे प्रति युनिट दराने वीज मिळू शकेल. यालाच 'हरिदासाची कथा मूळपदावर!' असे म्हणतात. एक तपापूवीर् पवारांच्याच आवतणानुसार महाराष्ट्रात आलेल्या या प्रकल्पातून निर्माण होणारी वीज इतक्या 'स्वस्त' दराने उपलब्ध होणार असती, तर त्यावरून काही विवाद निर्माण होण्याचे कारणच नव्हते. पण पवारांनी एन्रॉनला आवतण दिल्यापासून त्याबाबत वाद तर उभे राहिलेच; शिवाय प्रकल्पाच्या प्रवर्तकांच्या पंचतारांकित शैलीमुळे त्यावर मळभही साचत गेले. त्यामुळे पवारविरोधकांच्या हाती आयतेच कोलित आले. पुढे 1995च्या विधानसभा निवडणुकीत शिवसेना आणि विशेषत: भारतीय जनता पक्ष यांनी त्याचे राजकीय भांडवल कसे केले, हा इतिहास सध्या अंधाराच्या खाईत सापडलेल्या महाराष्ट्राला मुखोद्गत आहे.

एन्रॉनच्या पहिल्या टप्प्यातून राज्याला 740 मेगावॉट वीज मिळणार होती; तरीही भाजप नेते गोपीनाथ मुंडे यांनी आपल्या आश्वासनानुसार हा प्रकल्प अरबी समुदात बुडविला. पुढे एन्रॉनच्या भारतातील सवेर्सर्वा रिबेका मार्क आणि शिवसेनाप्रमुख बाळासाहेब ठाकरे, तसेच तत्कालीन मुख्यमंत्री मनोहर जोशी यांच्याशी झालेल्या वाटाघाटींनंतर त्यास जीवदानही मिळाले! युती सरकारची चूक म्हणावी तर ती एवढीच की त्यांनी एन्रॉनबरोबर दुसऱ्या टप्प्याच्याही वाटाघाटी सुरू केल्या. हे दोन्ही टप्पे सुरू होते, तर आज राज्याला 2184 मेगावॉट वीज सुखेनैव मिळाली असती.

मात्र जगभरातले सगळ्यात महागडे इंधन वापरून तयार केली जाणारी वीज विकत घेताना या राज्यातील जनतेला आपली घरेदारे विकून दिवाळे काढावे लागले असते! पण राजकारणी, मग ते कोणत्याही पक्षाचे असोत; त्यांना खरा रस एन्रॉन प्रकल्प पुनरुज्जीवित करण्यात होता. एन्रॉनच्या अटी आणि त्यांचा राज्यातील जनतेला वा वीज मंडळाला नेमका काय आणि कसा फटका बसू शकेल, याची त्यांना पर्वा नव्हती.

अन्यथा राज्य वीज मंडळाला सक्षम करण्याऐवजी त्या मंडळाचेच दिवाळे काढणाऱ्या या प्रकल्पाच्या मागे राजकारणी धावलेच नसते. आज सईद यांनीच या प्रकल्पात देशाचे फार मोठे भांडवल गुंतून पडल्याची भाषा सुरू केली आहे. सध्या सरकारी मालकीच्या आयडीबीआय या मोठ्या बँकेचे बरेच पैसे या प्रकल्पात अडकून पडले असून शिवाय 'जी ई' आणि 'बेक्टेल' या दोन आंतरराष्ट्रीय कंपन्यांचाही त्यात वाटा आहे.

प्रकल्प पुन्हा सुरू करावयाचा ठरल्यास या दोन कंपन्यांना केंद सरकारला भरपाई द्यावी लागेल. हे करण्याची केंदाची तयारी दिसते. अर्थात शेकडो कोटी रुपये गुंतून पडलेला हा प्रकल्प आता 'पुनश्च एन्रॉन!' म्हणून सुरू करण्याशिवाय पर्याय दिसत नाही हे खरे असले, तरी मुख्यमंत्री विलासराव देशमुख यांनी 'राज्याची भूमिका केवळ वीज खरेदीची असेल' असे सांगून आपले हात झटकले आहेत.

जनतेला रस फक्त त्या खरेदीचा दर काय असेल, यात आहे. यापूर्वी पवारांच्या काळात काय वा युतीच्या राजवटीत काय; सामान्य जनतेला अंधारात ठेवून वीजखरेदी करार केले गेले. आता नव्याने करार झालाच, तर तो खुल्या आणि पारदशीर् पद्धतीने व्हावा आणि त्याचा तपशील उपलब्ध व्हावा, एवढीच जनतेची मागणी आहे. कारण राज्यातील जनतेला फक्त वीज हवी आहे. ती कुठून का मिळेना, फक्त ती परवडणाऱ्या भावात असावी, एवढीच सर्वांची माफक अपेक्षा आहे.

 
</text>
</doc>
