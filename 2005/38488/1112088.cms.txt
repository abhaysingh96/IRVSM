<doc>
<docno>1112088.cms.txt</docno>
<text>
 
अर्थव्यवहार
निवृत्तीनंतर आधार कोणाचा? मुले, पेन्शन... की बचतीचा?
[ Monday, May 16, 2005  09:26:15 pm]


टाइम्स वृत्त

नवी दिल्ली : निवृत्तीनंतरच्या नियोजनाबाबत बहुसंख्य भारतीयांची मानसिकता काय आहे? अर्थ मंत्रालयाने केलेल्या पाहणीची आकडेवारी निराशाजनकच आहे. विशेष म्हणजे, नियोजनापेक्षाही आपलीच मुलेच वृद्धापकाळातला आपला आधार बनतील, अशा आशेवरच अनेक कुटुंबे जगतात, असे आढळून आले आहे.

पाहणी केलेल्यांपैकी जवळपास 65 टक्के लोकांकडे निवृत्तीनंतरच्या आथिर्क नियोजनाची, थोडक्यात बचतीतून मिळणाऱ्या रोजीरोटीची कोणतीही ठोस योजना नाही. या लोकांनी असा काही विचारच केलेला नाही. अवघ्या 6.23 टक्के लोकांकडे निवृत्तीनंतरच्या उत्पन्नाविषयी ठोस संकल्पना, योजना आहेत. सरकारी कर्मचाऱ्यांमध्ये निवृत्तीनतरच्या नियोजनाविषयी बऱ्यापैकी जागरुकता असली, तरी हा आकडाही 17.8 टक्क्यांच्या पुढे सरकतच नाही. खासगी क्षेत्रातील कर्मचाऱ्यांपैकी अवघे 10 टक्के, तर अवघ्या कामगारांमध्ये निवृत्तीनंतरच्या नियोजनाविषयी जाणीव असल्याचे आढळून आले.

निवृत्त का व्हावेसे वाटते?

वाढत्या वयात तब्येतीच्या तक्रारी वाढल्यामुळे विशिष्ट वयानंतर काम करत राहणे शक्य होत नाही, असे 47.4 टक्के लोकांना वाटते. 41 टक्के लोकांना, कामातून निवृत्ती घेण्यासाठी विशिष्ट वय योग्य वाटते. मुले आयुष्यात स्थिरावल्यामुळे निवृत्त व्हावेसे 23 टक्के लोकांना वाटते. आता या तिन्ही टक्केवारीची बेरीज 100 पेक्षा अधिक होते, कारण एकापेक्षा अधिक पर्याय निवडण्याची मुभा पाहणीदरम्यान देण्यात आली होती.

शहरी भागांत तब्येतीच्या कारणांपेक्षा (38 टक्के) वाढते वय हाच फॅक्टर (47 टक्के) महत्त्वाचा ठरला, पण ग्रामीण भागात तब्येतीमुळे निवृत्ती स्वीकारणाऱ्यांची संख्या अधिक म्हणजे 58 टक्के इतकी दिसून आली.

मुले हाच आधार!

जवळपास दोन तृतियांश लोकांना निवृत्तीनंतर मुले हाच आधार असेल, असे वाटते. हे प्रमाण शहरी भागापेक्षा (59 टक्के) ग्रामीण भागात (72 टक्के) अधिक आहे. 28 टक्के लोकांना निवृत्तीनंतरच्या आयुष्यासाठी पुरेशी तरतूद केल्याची खात्री वाटते, तर अवघ्या 17 टक्के लोकांकडे ठोस पेन्शन योजना आहे.

मुलांवर विसंबून राहण्याची प्रवृत्ती शेतकऱ्यांमध्ये सर्वाधिक (78 टक्के) आढळली. विशेष म्हणजे 49 टक्के सरकारी कर्मचाऱ्यांचीही हीच मानसिकता आढळून आली.

व्यापक पेन्शन योजनेची गरज

सध्याची पेन्शन योजना पुरेशी सुरक्षित आहे, असे 51 टक्के सरकारी कर्मचाऱ्यांना वाटते, तर खासगी क्षेत्रातील 41 टक्के नोकरदार आणि 13 टक्के कामगारांनाच त्यांच्या पेन्शन योजनेविषयी खात्री वाटते. एकात्मिक आणि देशव्यापी पेन्शन योजनेची गरज किती आहे, हेच ही आकडेेवारी दाखवून देते.

एकत्रित कुटुंबव्यवस्था मोडकळीस आलेली असली, तरी अजूनही मोठ्या संख्येने लोकांना मुले हाच भविष्यातील आधार वाटतो. 41 टक्के लोकांना याविषयी खात्री वाटते, 33 टक्के लोक आशावादी आहेत, तर अवघ्या सात टक्के लोकांनाच मुलांविषयी अजिबात खात्री वाटत नाही!

 
</text>
</doc>
