<doc>
<docno>1111962.cms.txt</docno>
<text>
 
महामुंबई: मुंबई टाइम्स
नव्या टॉवर्सएवढीच नवी मैदानं हवीत!
[ Monday, May 16, 2005  06:49:03 pm]


अमित भंडारी

आता गिरणगावात जिथे टॉवर्स उभे राहत आहेत, तिथे जर पाकिर्ंगसाठी जागा असेल, तर मैदानांसाठी तरतूद का नाही? असलेली मैदानं लग्न आणि इतर समारंभांसाठी देण्याचं निश्चित केलं जात असेल, तर नव्याने मैदानं निर्माण करण्याची गरज आहे. गिरण्यांचा प्रश्न सुरुवातीला इतकं उग्र रूप धारण करेल, असं वाटत नव्हतं. तसंच या मैदानांचं आहे. काही मूठभर धनिकांच्या स्वार्थासाठी मैदानं पणाला लावली जात आहेत, हे चुकीचं आहे. आपल्या घराखालच्या मैदानांवर ही परिस्थिती ओढवली नाही, म्हणून आपण काठावर उभं राहून पाहत आहोत. पण हे वादळ तुमच्या दारी येऊन थडकेल, तेव्हा परिस्थिती हाताबाहेर गेलेली असेल! मैदान बचाव समितीचे प्रमुख भास्कर सावंत पोटतिडकीने बोलत असतात.

सध्याच्या मैदानाचा सतत वाढणारा मेण्टेनन्स आधीच डोईजड होतोय. त्यातच लग्न आणि समारंभ या गोष्टींमधून उकळण्यात येणाऱ्या मलिद्याचा आकडा हा क्रिकेट मॅच अथवा इतर स्पोर्ट्स अॅक्टिविटीच्या कित्येक पट जास्त असतो. त्यात मैदानांची दैना उडते, ती वेगळीच! असं असतानाही एक डोळा मलिद्यावर ठेवून या निर्णयाला कोणत्याही क्लब्जमधून विरोध होण्याची शक्यता कमीच असते! आथिर्क लाभ सोडून मैदानं वाचवण्यासाठी क्रीडापेमींखेरीज आणखी कोण उत्सुक असणार, असा सवालही सावंत यांनी उपस्थित केला.

आज मैदानांच्या प्रश्नांकडे तितक्या गांभीर्याने पाहायचं ठरवलेलं नाही. पण मैदानांचा प्रश्न 'स्लो पॉयझनिंग'सारखा भिनत जाणार. पावसाळा वगळता ही मैदानं खेळण्यासाठी वापरण्यात येतात. पावसाळ्यातही सुरू असणाऱ्या कांगा लीग किंवा फूटबॉल मॅचेसबाबत मात्र यापुढील काळात निश्चितच प्रश्नचिन्ह उभं राहिलं आहे.

सध्या क्रीडा क्षेत्रात मंुबई आणि महाराष्ट्रातील खेळाडूंच्या कामगिरीचा आलेख पाहिल्यावर त्यासाठी मूलभूत सोयी- सुविधांचा प्रश्न प्रामुख्याने उपस्थित होतो, पण त्याकडे जाणीवपूर्वक दुर्लक्ष करण्याचं निश्चित केल्यावर शक्य तेवढा या गोष्टीला विरोध करण्याचं काम नेटाने करणार... असा निर्धार सावंत यांनी व्यक्त केला. इतर देशांमध्ये आणि राज्यांमध्ये खेळाडूंसाठी अधिकाधिक सोयी- सुविधा उपलब्ध करून देण्यासाठी सरकारी यंत्रणा राबताना दिसते, पण आपल्याकडे मात्र या गोष्टीला वाटाण्याच्या अक्षता लावल्या जाताहेत.

सामन्यातून मिळणाऱ्या भाड्यापेक्षा सणसमारंभासाठी मैदान दिल्यावर भाड्याचा आकडा जास्त आहे आणि त्यामुळेच या प्रश्नाची उकलही कठीणच! असं सावंत सांगतात.

 
</text>
</doc>
