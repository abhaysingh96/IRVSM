<doc>
<docno>1112103.cms.txt</docno>
<text>
 
क्रीडा
व्हाईटवॉश
[ Monday, May 16, 2005  09:39:55 pm]


त्रिनिदाद

पोर्ट ऑफ स्पेन : दक्षिण आफ्रिकेने यजमान वेस्ट इंडिजचा झटपट क्रिकेट मालिकेत 5-0 असा धुव्वा उडविला. मायदेशात झटपट क्रिकेट मालिकेत खेळताना प्रथमच विंडीजला एकही सामना जिंकता आला नाही.

पाचव्या झटपट क्रिकेट कसोटीत पावसाने व्यत्यय आणला खरा पण वीस वीस षटकांच्या या सामन्यात दक्षिण आफ्रिकेने सात गडी आणि पाच चेंडू राखून विजय संपादला. सलामीवीर बोथा डिपनॉरने एक षटकार आणि पाच चौकारांीनिशी 47 चेंडूतच नाबाद 61 धावा फटकावल्या. तोच सामना तसेच मालिकावीर किताबाचा मानकरी ठरला.

वीस षटकांच्या सामन्यात प्रथम फलंदाजी करणाऱ्या विंडीजने 7 बाद 138 अशी मजल मारली ती ब्रावोच्या नाबाद 41 धावांच्या खेळीमुळे. सलामीवीर क्रिस गेलने 20 चेंडूत 28 धावा फटकावताना पाच चौकार व एका षटकार खेचला. लारा, चंदरपॉल हे अनुभवी फलंदाज झटपट माघारी परतले. चंदरपॉल धावचीत झाला तर बारा धावा केल्यावर लाराने ऑफस्पिनर आँटाँगच्या फुलटॉसवर शॉर्ट थर्ड मॅनच्या हाती झेल दिला. यष्टीरक्षक कोर्टनी ब्राऊनने एक षटकार व दोन चौकारांसह 8 चेंडूतच 16 धावा केल्या. नेल, हॉलने दोन-दोन बळी टिपले. विंडीजचे आव्हान स्वीकारताना डिव्हिलिअर्सने दक्षिण आफ्रिकेला धडाकेबाज सुरूवात करून दिली, त्याने तीन चौकार, एका षटकारानिशी 25 चेंडूतच 30 धावा तडकावल्या. डिपनॉरच्या साथीने त्याने पहिल्या सहा षटकातच 46 धावा चोपून काढल्यावर ब्रॅडशॉने डिव्हिलिअर्सला झेलबाद केले, नंतर कॅलिस 18 तर केम्प 8 धावा काढून माघारी परतले. डिपनॉरने लाँगऑफला षटकार चढवून आपले अर्धशतक 41 चेंडूतच साजरे केले. मार्क बौचरने शेवटच्या षटकातील पहिल्याच चेंडूवर एडवर्डसच्या फुलटॉसवर विजयी फटका लगावला व दक्षिण आफ्रिकेने विंडीजला व्हाईटवॉश दिला.

धावफलक : वेस्ट इंडीज 20 षटकात 7 बाद 138 क्रिस गेल 28, ब्रावो नाबाद 41, नेल 4-0-32-2, हॉल 4-0-21-2 पराभूत वि. दक्षिण आफ्रिका 19.1 षटकात 3 बाद 141 डिव्हिलिअर्स 30, डिपनॉर नाबाद 61.

सामन्याचा, मालिकेचा मानकरी : बोथा डिपनॉर.

 
</text>
</doc>
