<doc>
<docno>1112120.cms.txt</docno>
<text>
 
महामुंबई
काँग्रेस प्रदेशाध्यक्ष निवडीचा फार्स कशासाठी?
[ Monday, May 16, 2005  09:50:17 pm]


म. टा. विशेष प्रतिनिधी

मुंबई : काँग्रेसच्या प्रदेशाध्यक्षपदाची निवडणूक मंगळवारी होत असून, या पदासाठी एकही अर्ज दाखल न झाल्यामुळे पक्षाध्यक्ष सोनिया गांधी यांनीच निर्णय घ्यावा, असा प्रथेप्रमाणे एक ओळीचा ठराव करण्यात येईल, असे समजते. राज्यात काँग्रेसची सातत्याने घसरण आणि राष्ट्रवादी काँग्रेसची घोडदौड सुरू असताना प्रदेशाध्यक्ष निवडीचा फार्स कशासाठी, अशी उघडे चर्चा आहे. प्रभा राव यांना प्रदेशाध्यक्षपदी मुदतवाढ मिळणार की नव्या दमाच्या तडफदार नेत्याची या पदावर नेमणूक होणार, या मुद्द्यावर वेगवेगळे अंदाज व्यक्त केले जात आहेत.

प्रभा राव यांनी उमेदवारी अर्ज दाखल केला, तर त्यांना आव्हान देण्याचे अनेकांनी ठरवले होते. प्रदेशाध्यक्षपदासाठी उमेदवारी अर्ज दाखल करण्याची मुदत रविवारी सायंकाळपर्यंत होती. सुधाकर गणगणे, उल्हास पवार, जयप्रकाश छाजेड, जयवंत आवळे, माणिकराव ठाकरे यांनी निवडणूक लढवण्याची व्यूहरचना आखली होती. पण शेवटच्या क्षणापर्यंत प्रभाताई अर्ज भरायला आल्याच नाहीत. त्यामुळे मुख्यमंत्र्यांचे समर्थक म्हणून ओळखल्या जाणाऱ्या कोणीही अर्ज दाखल केला नाही. प्रदेशाध्यक्षपदाचा निर्णय श्रेष्ठींवर सोपवण्याचा एकच मार्ग आता खुला आहे.

राज्यात अनेक ठिकाणी जिल्हाध्यक्ष व प्रदेश डेलिगेटच्या निवडीवरून वाद शिगेला पोहोचले आहेत. प्रदेश डेलिगेटच्या 650 जणांच्या यादीत मोठा गोंधळ असताना प्रदेशाध्यक्षपदासाठी निवडणूक तरी कशी झाली असती, असाही प्रश्न विचारला जात आहे.

यवतमाळमधे वसंत पुरके व उत्तमराव पाटीलविरुद्ध माणिकराव ठाकरे आणि शिवाजीराव मोघे यांच्यात संघर्ष आहे. ठाण्यात मनोज शिंदे व सुभाष कानडे यांच्यात गटबाजी आहे. नागपूरला विलास मुत्तेमवार, सतीश चतुवेर्दी, रणजित देशमुख, नितीन राऊत, अनिस अहमद यांच्यात एकवाक्यता नाही. पुण्यात सुरेश कलमाडी आणि मोहन जोशी, बाळासाहेब शिवरकर, उल्हास पवार यांच्यातील मतभेद टोकाला पोहोचले आहेत.

जळगावला डॉ. उल्हास पाटील व उल्हास साबळे यांच्या गटात ताणतणाव आहे. नाशिकला प्रदेश डेलिगेटस बदलले, अशी तक्रार गोपाळराव गुळवे यांनी केली आहे. सांगलीला खासदार प्रकाशबापू पाटील आणि डॉ. पतंगराव कदम यांच्या समर्थकांत जुंपली आहे. पुणे ग्रामीणमध्येही अध्यक्ष-पदावरून वाद आहे. जालन्यातही तक्रारी आहेत. या सर्व गटबाजीत व वादावादीत डीआरओ (जिल्हा निवडणूक अधिकारी) वैतागले असून त्यांना दोन्ही गटांची बोलणी खावी लागत आहेत.

प्रभा राव प्रदेशाध्यक्ष असल्यामुळेच राज्यात काँग्रेस पुन्हा सत्तेवर आली, असे त्यांचे समर्थक जोरदारपणे सांगत आहेत, तर राव यांच्या कारकिदीर्तच काँग्रेसला राज्यात ओहटी लागली असे त्यांचे विरोधक आकडेवारीनिशी बोलत आहेत. गटबाजीमुळे पोखरल्यामुळेच प्रदेशाध्यक्षपदाबाबत चा निर्णय श्रेष्ठींवर सोपवण्याची वेळ पक्षावर आली आहे.

 
</text>
</doc>
