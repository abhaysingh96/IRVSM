<doc>
<docno>1111965.cms.txt</docno>
<text>
 
महाराष्ट्र
'व्हॅट'मुळे काजूनिर्यातीत घट
[ Monday, May 16, 2005  07:00:28 pm]


म. टा. वृत्तसेवा

ओरोस : व्हॅटचा फटका बसल्याने यंदा काजू निर्यातीत विक्रमी 25 हजार टनाने घट झाली असल्याचे 'कॅश्यू एक्स्पोर्ट प्रमोशन कौन्सिल'ने म्हटले आहे.

1999-2000मध्ये भारतातून विक्रमी 92 हजार 316 टन काजूगर निर्यात झाला होता. त्यानंतरच्या चार वर्षांत आंतरराष्ट्रीय बाजारपेठेत विपरित परिणाम होऊन सरासरी 10 हजार टनाने निर्यात खालावली होती. यंदा ऐन हंगामातच देशातील अनेक राज्यांत व्हॅटची अमलबजावणी झाल्याने 12.5 टक्के विक्रीकर काजूगरावर लादला गेला. याचा परिणाम निर्यातीवर झाला, असे कौन्सिलचे निरीक्षण आहे.

जागतिक व्यापार संघटनेच्या माध्यमातून आफ्रिकी देशांनी काजूगर निर्यातीत प्रवेश केल्यामुळे भारताला स्पर्धा निर्माण झाली आहे. नारळ आणि सुपारीपाठोपाठ चांगले उत्पन्न देणारे पीक म्हणून काजूकडे पाहणाऱ्या बागायतदारांची त्यामुळे चांगलीच अडचण झाली. अशा परिस्थितीतही, चव आणि दर्जाबाबत आपली खासियत जपणाऱ्या भारतातील काजूगरांना पर्याय नाही, असा विश्वास त्यांनी बाळगला. तरी व्हॅटमुळे त्यांना अपेक्षित उत्पन्न मिळण्याची आशा मावळली.

यंदा काजू बीवर चार टक्के तर काजू गरांवर 12.5 टक्के व्हॅट लावण्यात आल्याने प्रक्रिया उद्योगही अडचणीत आले आहेत. सरकारने पुनविर्चार करून काजूगरावर चार टक्के कर लावावा, अशी मागणी कॅश्यू मॅन्युफॅक्चरर्स असोसिएशनने केली आहे. काजूनिर्यातीला प्रोत्साहन देण्यासाठी सरकारी पातळीवर फारसे प्रयत्न केले जात नसल्याचा आरोपही संघटनेने केला आहे.

 
</text>
</doc>
