<doc>
<docno>1112055.cms.txt</docno>
<text>
 
अग्रलेख
योगक्षेमाचा विचार
[ Monday, May 16, 2005  09:00:55 pm]


सरकारी नोकरीत चिकटणे आणि पेन्शनवर जगणे हे समस्त भारतीयांचे एकेकाळी स्वप्न असायचे. कारण या दोन्ही गोष्टी म्हणजे आयुष्याची सार्थकता असायची. पण गेल्या काही वर्षांपासून विशेषत: आथिर्क उदारीकरणाची प्रक्रिया अवतीर्ण झाल्यापासून तरुणांना या दोन्हींचे फारसे आकर्षण वाटेनासे झाले आहे.

खास करून जे तरुण नव्या वर्क कल्चरमध्ये स्वत:ला सामावून घेतात, त्यांना खाजगी क्षेत्रात मिळणारा पगार आणि तेथे असलेल्या कर्तृत्वाच्या संधी याचे मोठेच आकर्षण आहे. त्यामुळे त्यांचे जीवनही 'फास्ट ट्रॅक'मध्ये धावणारे आहे.

भरपूर काम करायचे, भरपूर पैसा कमावायचा आणि बिनधास्तपणे तो उडवायचा ही त्यांची 'लाईफ स्टाईल' आहे. या शैलीत जीवनाचा आनंद घेता येतो हे खरे; पण त्यात काही धोकेही दडलेले आहेत. एखादी व्यक्ती आज ज्या क्षमतेने काम करू शकते, त्याच क्षमतेने वय वाढल्यानंतर करू शकत नाही. तारुण्यात जी क्रयशक्ती असते ती उतारवयात असतेच असे नाही.

ऐशारामाच्या ज्या सवयी तारुण्यात लागतात, त्यांची किंमत चुकविण्याची ऐपत उतारवयात कायम राहीलच असे नसते. विशेषत: आथिर्क उदारीकरणाच्या युगात 'हायर अॅन्ड फायर'चे तत्त्व आल्यानंतर नोकऱ्यांचे क्षणभंगुरत्व अधिकच ठळक झाले आहे. अशा वेळी उतारवयातील योगक्षेमाचा विचार गंभीरपणे करणे आवश्यक झाले आहे. पण बहुसंख्य लोक हा विचार करीत आहेत असे दिसत नाही.

एका पाहणीत तर असे आढळून आले आहे की, 65 टक्के भारतीय नोकऱ्यांतील निवृत्तीनंतरच्या योगक्षेमाचा काहीच विचार करीत नाहीत अथवा त्यादृष्टीने नियोजन करीत नाहीत. यामागे एक तर थेट अविचार असतो वा तारुण्याची धुंदी असते किंवा आपली मुले आपल्याला पुढे सांभाळतीलच, असा विश्वास असतो.

भारतात अद्याप टिकून असलेली एकत्र कुटुंबव्यवस्था व वडिलधाऱ्यांचा मान राखण्याची पद्धती यामुळे असा विश्वास बाळगणे योग्य असले, तरी हळूहळू भारतातील कुटुंबसंस्था विस्कळित होऊलागली आहे. शिवाय मुलांचे परदेशांत नोकऱ्यांसाठी जाण्याचे प्रमाण वाढीस लागल्यामुळे अनेक ठिकाणी वृद्ध मातापित्यांवर एकाकी व निरस आयुष्य कंठण्याची वेळ आलेली आहे. अशा अवस्थेत प्रत्येकाने निवृत्तीनंतरच्या जीवनाचा विचार करणे आवश्यक झाले आहे. पण हा विचार करताना आणखी एक अडचण आहे; ती म्हणजे हमखास ठराविक मासिक उत्पन्न देणारी गुंतवणूकव्यवस्था आता शिल्लक राहिलेली नाही.

एकेकाळी बँकेतील गुंतवणुकीवर हमखास ठराविक व्याज मिळत असे. पण आता व्याजदर खूप कमी झाला आहे. शिवाय आहेत ते दर कायम राहतील, याचीही शाश्वती राहिलेली नाही. त्यात भर पडली आहे ती चलन फुगवट्याची. त्यामुळे बँक गुंतवणुकीवर कमाल सहा टक्के व्याज मिळत असले, तरी त्या व्याजदराचा पाच टक्केपेक्षाही अधिक भाग चलन फुगवटाच खाऊन टाकतो. त्यामुळे प्रत्यक्षात व्याज दर जेमतेम चार टक्केच पडतो. त्यामुळे बँकांतील गुंतवणूक योगक्षेमास साह्यभूत ठरत नाही.

शेअर बाजार व म्युच्युअल फंडातील गुंतवणुकीत मोठी जोखीम असते. त्यामुळे गुंतवणुकीत विविधता आणणे आवश्यक असते. सध्या प्रॉव्हिडंट फंडातील गुंतवणूक सर्वाधिक सुरक्षित व तुलनेने अधिक परतावा देणारी आहे. पण त्यातील परतावा भविष्यात तेवढाच राहील, याचीही शाश्वती नाही.

सध्या यात मिळणारा नऊ टक्क्यांचा परतावा हा सरकार नुकसान सोसून देते; पण ते सरकारला फार काळ परवडणारे नाही. हा परतावा वाढविण्यासाठी फंडाने शेअरबाजारात गुंतवणूक करावी असे सुचविण्यात आले होते. पण फंडाचे मॅनेजर ती जोखीम पत्करण्यास तयार नाहीत. त्यामुळे आजच्या तरुण नोकरदारांनी त्यांना मिळणाऱ्या रकमेचा विनियोग अधिक जबाबदारीने व चिकित्सकपणे करण्याची आवश्यकता आहे.

निवृत्तीनंतरच्या आयुष्याचा विचार करण्यासाठी सरकारनेही पुढाकार घेण्याची गरज आहे. तो केला नाही, तर उद्या मोठीच सामाजिक समस्या उभी राहील आणि ती सोडविताना सर्वांच्या नाकेनऊ येतील. तेव्हा सावधान!

 
</text>
</doc>
