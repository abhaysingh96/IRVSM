<doc>
<docno>1112168.cms.txt</docno>
<text>
 
महामुंबई
प्लॅटफॉर्म तिकीट 5 रुपये?
[ Monday, May 16, 2005  11:17:59 pm]


म. टा. प्रतिनिधी

मंुबई : नातेवाईक किंवा मित्रमंडळींना प्लॅटफॉर्मपर्यंत निरोप द्यायला जाणे एक जूनपासून 'महाग' ठरण्याची शक्यता आहे. प्लॅटफॉर्मवर पाऊल टाकायचे म्हटले, तर प्लॅटफॉर्म तिकिटासाठी तीनऐवजी पाच रुपये मोजावे लागणार आहेत. दरवाढ करण्यास रेल्वे बोर्डाने 'ग्रीन सिग्नल' दिल्यामुळे या संभाव्य दरवाढीबद्दल सर्वसामान्यांमध्ये नाराजीचे सूर उमटू लागले आहेत. प्रवासी संघटनांनी तर दरवाढीपुढे आंदोलनाचा 'मेगा ब्लॉक' निर्माण करण्याचे ठरवले आहे.

पास किंवा तिकीट नसेल, तर प्लॅटफॉर्मवर प्रवेश करण्यासाठी प्लॅटफॉर्म तिकिटाचे तीन रुपये रेल्वे घेते. एक जूनपासून प्लॅटफॉर्मसाठी पाच रुपये आकारण्याचा निर्णय रेल्वे बोर्डाने घेतल्याचे समजते. प्रवासी संघटनांनी या संभाव्य दरवाढी विरोधात तीव्र प्रतिक्रिया व्यक्त केली आहे. सेवा-सुविधांमध्ये कसलीही सुधारणा नसताना, सर्वसामान्यांकडून पैसे कसले उकळता, असा सवाल संघटनांनी केला आहे. यासंदर्भात मंुबई उपनगरी प्रवासी संघटना मंुबईतील सर्व खासदरांना पत्र पाठवून रेल्वे बोर्डाला दरवाढ करण्यापासून परावृत्त करा, अशी विनंती करणार आहे. सध्या पाच किलोमीटरपर्यंतच्या प्रवासाला रेल्वे किमान पाच रुपये आकारते. ज्या पैशात प्रवासी एवढे अंतर प्रवास करतो तेवढे पैसे केवळ त्याला प्लॅटफॉर्मवर प्रवेश करण्यासाठी आकारायचे, हा कसला न्याय आहे, असा सवाल संघटनेचे दीपक गांधी यांनी केला.

 
</text>
</doc>
