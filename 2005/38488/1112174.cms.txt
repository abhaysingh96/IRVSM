<doc>
<docno>1112174.cms.txt</docno>
<text>
 
महामुंबई
तरुणांच्या दांडगाईमुळे हाणामारी
[ Monday, May 16, 2005  11:23:02 pm]


म. टा. प्रतिनिधी

मुंबई : लग्नाच्या वरातीदरम्यान रस्त्यावरून जाणाऱ्या महिलेच्या हातून तिचे मूल खेचून त्यालाही जबरदस्तीने नाचायला लावल्यामुळे आग्रीपाडा परिसरात रविवारी हाणामारीचा प्रसंग उद्भवला. याप्रकरणी पोलिसांनी पाचजणांना अटक केली आहे.

आग्रीपाडा येथील बी. जे. रोडवरून रात्री साडेआठच्या सुमारास लग्नाची वरात निघाली होती. तीत नाचणाऱ्या काही तरुणांनी शेजारहून जाणाऱ्या एका महिलेच्या हातातून तिच्या मुलाला हिसकावून घेतले. त्याला हवेत उंचावून त्यालाही नाचायला त्यांनी भाग पाडले. यावेळी या महिलेने तिचा मुलगा परत मिळण्यासाठी जोरजोरात ओरडून सांगण्याचा प्रयत्न केला असता त्यांनी दुर्लक्ष केले. घाबरून ही महिला ओक्साबोक्सी रडू लागली.

जवळच्याच कॉलनीतील तरुणांनी हा प्रकार पाहिल्यानंतर वरातीतील तरुणांना रोखण्याचा प्रयत्न केला. त्यावेळी या तरुणांनी त्यांना काठ्यांनी मारहाण करण्यास सुरुवात केली. त्यामुळे वातावरण दंगलसदृश झाले.

घटनेची माहिती मिळताच आग्रीपाडा पोलिसांनी घटनास्थळी धाव घेऊन परिस्थितीवर नियंत्रण मिळवले. याप्रकरणी महंमद सलीम अन्सारी (18), महंमद जुबेर अली (21), महंमद अकबर शेख (30) युनूस महंमद मन्सूरी (19) आणि महंमद हशीम मन्सूरी या पाचजणांना अटक करण्यात आली असून त्यांच्या साथीदारांचा शोध सुरू आहे.

 
</text>
</doc>
