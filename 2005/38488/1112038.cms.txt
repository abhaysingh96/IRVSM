<doc>
<docno>1112038.cms.txt</docno>
<text>
 
धावते जग
योग्य पाऊल!
[ Monday, May 16, 2005  08:46:58 pm]


गोष्टी निकराला आल्याखेरीज हालचाल करायची नाही, असा आपल्या सरकारचा खाक्या आहे. काहीवेळा तर गळ्यापर्यंत संकट आल्यावरही त्यावर उपाययोजना करण्याऐवजी त्याचे खापर कोणावरतरी फोडायचे आणि जनतेचे लक्ष भलत्याच गोष्टीकडे वळवायचे राजकारणही केले जाते.

त्यामुळे सत्ताधाऱ्यांची कातडी बचावत असली आणि राजकारण्यांचे हेतू साध्य होत असले, तरी जनतेला सोसावी लागणारी वेदना तशीच राहते.

एचआयव्हीची लागण आणि एड्स याबाबतही आपला दृष्टिकोन तसाच राहिला आहे. अर्थात कोणत्याही रोगाची साथ आपल्याकडे आलेलीच नाही, असेच सांगण्याकडे कोणतेही सरकार आणि त्यामधील नोकरशाही यांचा कल असतो.

साथरोगशास्त्रज्ञांनी सांगूनही त्यात लागलीच फरक पडत नाही. याचे प्रमुख कारण म्हणजे रोगाची साथ आली की त्या त्या समाजातील एरवीचे संथ जिवन डचमळून जाते. आलेल्या वा येऊ घातलेल्या साथीमुळे आरोग्यसेवेवरही ताण पडतो. तो ताण काही काळ टिकला, तर त्याचा अपरिहार्य परिणाम अर्थव्यवस्थेवर होतो.

एकंदरच घडी विस्कटल्यासारखी होते. एड्सच्या साथीने आफ्रिका खंडातील अनेक देशांची घडी अशी विस्कटून गेली. तशी वेळ आपल्याकडे येऊ नये, यासाठी आत्तापासूनच प्रयत्न करावयास हवेत. सुदैवाने आता पोलिस दलाने पोलिसांसाठी काही ठोस योजना सुरू केल्या आहेत.

ज्या पोलिसांना एचआयव्ही या विषाणूचा संसर्ग झालेला आहे, त्यांना मोफत औषधोपचार करण्यात येणार आहेतच; शिवाय त्यांच्यासाठी समुपदेशनाचीही सोय करण्यात आली आहे. ज्यांना आपल्याला या विषाणूची लागण झालेली आहे किंवा काय याची तपासणी करून घ्यावयाची आहे, अशांसाठी चाचणीची सोयही करण्यात आली आहे. आजघटकेला पोलिसदलातील 340जणांना या विषाणूची लागण झाली असल्याचे अधिकृत आकडेवारी सांगते. ही संख्या याहीपेक्षा अधिक असू शकेल. एचआयव्ही आणि एड्सबाबत असलेली भीती आणि या विषाणूचे संक्रामण झालेल्यांकडे घृणेने पाहण्याचा समाजाचा दृष्टिकोन लक्षात घेता या विषाणूने बाधित झालेल्या व्यक्ती मोकळेपणाने ते सांगत नाहीत. त्यामुळेच समुपदेशनाची सोय आणि चाचणी करून घेण्याचे स्वातंत्र्य असणेे, या गोष्टी आवश्यक होत्या. कोणत्याही साथीचा यशस्वी मुकाबला करण्यासाठी त्या रोगाची सर्वांगीण माहिती समाजाच्या सर्व स्तरांमध्ये असणे जरुरीचे असते. किंबहुना अशी शास्त्रीय माहिती हीच त्या साथीविरुद्धच्या लढ्यातील एक महत्त्वाचे शस्त्र असते. ते तयार करण्याचे काम या केंदांमुळे होऊ शकेल. दुसरे असे की खचिर्क औषधोपचार विनामूल्य मिळणार असल्यामुळे एचआयव्हीची बाधा झालेल्यांचे अवसान गळणार नाही किंवा नीतिधैर्य खच्ची होणार नाही. त्याचा पोलिस दलाला आणि म्हणूनच एकंदर समाजाला फायदाच होईल.

 
</text>
</doc>
