<doc>
<docno>1112152.cms.txt</docno>
<text>
 
क्रीडा
हरभजनको गुस्सा क्यूँ आता है!
[ Monday, May 16, 2005  10:53:54 pm]


शरद कदेकर

मंुबई : आयसीसीने हरभजनसिंगच्या वादग्रस्त 'दूसरा'बाबत आक्षेप घेतल्यानंतर अजूनही अंतिम निर्णय दिलेला नाही. या दिरंगाईचा फटका सरे कौंटीला बसला आहे. यंदाच्या मोसमात हरभजन सरेकडून खेळणार होता, पण आयसीसीच्या निर्णयाची प्रतीक्षा सरे कौंटी करत आहे, असे सरेचे कम्युनिकेशन्स मॅनेजर सॅम स्टेटफेल्ड यांनी ईमेलद्वारे 'महाराष्ट्र टाइम्स'ला कळविले. आयसीसीच्या निर्णयातील चालढकलपणामुळे हरभजनसिंगची मन:शांती ढळली आहे, असे दस्तुरखुद्द हरभजनने गेल्याच आठवड्यात सांगितले होते.

सरेकडून तू खेळणार का व त्यास आयसीसीची परवानगी आहे का? असा प्रश्न् विचारण्यात आल्यावर हरभजनने तिखट प्रतिक्रिया व्यक्त करताना फणकाऱ्याने प्रतिसवाल केला होता की, 'आयसीसीच्या परवानगीचा सवाल येतोच कुठे? पण आता आयसीसीच्या निर्णयाची प्रतीक्षा करत असल्याचे सरे कौंटीनेच स्पष्टपणे कळविल्यामुळे हरजभजची स्थिती 'अल्बर्ट पिंटो को गुस्सा क्यूँ आता है!' अशी झालीय... सरेला फिरकी गोलंदाजांची उणीव प्रकर्षाने जाणवत असताना हरभजनच्या सहभागाला महत्त्व आले होते. गेले काही मोसम त्यांच्याकडून पाकिस्तानचा ऑफस्पिनर साकलेन मुश्ताक खेळत होता. यंदाच्या मोसमात तो नसल्यामुळे त्यांना अपेक्षा होती ती 'टरबनेटर' हरभजनची. पण आयसीसीने सरेची चांगलीच गोची करून टाकलीय. सरेकडून सध्या नयन दोशी खेळतोय पण त्याची फिरकी काही प्रभावी ठरलेली नाही. या पार्श्वभूमीवर 'हरभजनची आम्हाला प्रतीक्षा आहे', असे सूचक उद्गार सॅम स्ट्रेटफेल्ड यांनी काढले आहेत. आता भज्जीपुढे इन्तजार करण्याशिवाय कोणताच पर्याय नाही.

 
</text>
</doc>
