<doc>
<docno>1112035.cms.txt</docno>
<text>
 
धावते जग
एमटीएनएलचे 'ब्रॉड' यश
[ Monday, May 16, 2005  08:43:55 pm]


भारतात लँडलाइन फोनपेक्षा मोबाइल फोनची संख्या वाढली ही आता बातमी राहिलेली नाही. मात्र, हीच मोबाइल सेवा पुरविणाऱ्या कंपन्या घरोघरी इंटरनेट सेवा पुरविण्याच्या क्षेत्रात आल्यावर त्यांच्यातील स्पर्धा हा बातमीचाच विषय ठरला. म्हणूनच महानगर टेलिफोन निगम त्यांची ब्रॉडबँड सेवा घेणाऱ्यांना मोफत आणि अनिर्बंध इंटरनेट सेवा देणार आहे, ही बातमी पहिल्या पानावरच प्रसिद्ध झाली.

ब्रॉडबँड म्हणजे नेमके काय हेही माहीत नसताना बहुतेक सामान्य इंटरनेटधारक या सेवेची उत्कंठतेने वाट पाहात होते. रोज ज्या वेगाने इंटरनेट घरी उपलब्ध होते त्याच्या पाचपट वेगाने इंटरनेटच्या महाजालात जाता येणार हा मोह ग्राहकाला महानगर टेलिफोन निगमकडे आकषिर्त करण्यास पुरेसा होता. त्यासाठी किमान भाडे फक्त चारशे रुपये ठेवूनही मोठ्या प्रमाणात ब्रॉडबँड स्वीकारायला लोक पुढे येतील अशी अपेक्षा होती, ती काही अंशी तरी पूर्ण झाली आहे.

त्याचवेळी हेही लक्षात घेतले पाहिजे की, घरी इंटरनेट सेवा पुरविणाऱ्या अन्य कंपन्या बाजारात असल्या तरी 24 जानेवारीपासून आतापर्यंत साडेतीन महिन्यांत मुंबई व दिल्लीत एमटीएनएलच्या ब्रॉडबँड सेवेचे वीस हजार ग्राहक झाले आहेत. या संख्येत रोज 250ने वाढ होत आहे, हे कौतुकास्पद आहे. अर्थात, मोबाइलचा प्रसार ज्या वेगाने झाला त्या वेगाने घरोघरी कम्प्युटर आले, असे म्हणता येणार नाही.

कम्प्युटरच्या किंमती झपाट्याने घसरताहेत, त्यामुळे तोही सामान्य माणसाच्या आवाक्यात येत आहे. हे पाहूनच महानगर टेलिफोन निगमने ब्रॉडबँड सेवा मोफत पुरविण्याचा निर्णय घेतला असावा.

अर्थात ती खऱ्या अर्थाने मोफत नाही. प्रत्येक एमबी म्हणजेच मोगाबाइटच्या डाऊनलोडसाठी ग्राहकाला दोन रुपये मोजावे लागतील. सध्या महिन्याला किमान चारशे रुपये अधिक प्रतिएमबी एक रुपये दहा पैसे द्यावे लागतात. तेही जास्त आहेत असे एमटीएनएलला वाटल्याने नवी योजना आणण्यात आली आहे. किंमती कमी करून बाजारात आक्रमकपणे काम करायचे हा एमटीएनएलचा निर्धार दिसतो.

अर्थात ब्रॉडबँड सेवेचा एवढा मर्यादित वापर होणे अपेक्षित नाही. केबल टीव्हीला चटावलेल्या लोकांना याच ब्रॉडबँड तंत्राद्वारे केबल सेवा पुरविता येईल. तीही फुकटात. केवळ इंटरनेटचे आकर्षण न राहता बहुउपयोगी अशा स्वरूपात ब्रॉडबँड वापरता येणार असल्याने या निर्णयांचे सामान्य ग्राहक स्वागतच करतील.

 
</text>
</doc>
