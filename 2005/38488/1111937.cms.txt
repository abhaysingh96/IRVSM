<doc>
<docno>1111937.cms.txt</docno>
<text>
 
सदर
विश्वास
[ Monday, May 16, 2005  06:00:21 pm]


बिरबलाने लेखक मंडळींवर फार मोठे उपकार करून ठेवले आहेत. स्वत:ची एखादी उथळ कथा बिरबलाच्या नावाने सांगितली, की ती लोकांना आवडते. एक दिवस बादशहाने बिरबलाला बोलवून हुकूम केला, की उद्यापर्यंत मला एकमेकांवर विश्वास असणारी दोन माणसं दरबारात हवीत.

बिरबल चोवीस तास हिंडला. कोणीही सापडलं नाही. अखेर त्याने स्वत:च्या बिबीलाच बादशहाच्या दरबारात उभं करून आम्हा दोघांशिवाय एकमेकांवर विश्वास ठेवणारी इतर कोणीही दोन माणसं राज्यात नाहीत, असं सांगण्याचं ठरवलं. पण बिरबलाला जबरदस्त धक्का बसला. कारण बिबीने सांगितलं, माझा तुमच्यावर बिलकुल विश्वास नाही. अखेर बिरबल बादशहाच्या दरबारात जाऊन म्हणाला, 'महाराज या राज्यात आपण आणि मी याशिवाय कोणतीही दोन माणसं एकमेकांवर विश्वास ठेवणारी उरली नाहीत.' बिरबलाला बादशहाने तिसरा धक्का दिला. त्याने सांगितलं, 'बिरबल, माझा तुझ्यावर यत्किंचितही विश्वास नाही.'

बिरबलाच्या नावाने मी रचलेली ही कथा आठवडाभर मलाच भेडसावत आहे. आमच्या राजने गेटवेजवळ त्याच्या पुस्तक प्रकाशनाचा भव्यदिव्य समारंभ केला. त्या समारंभात भाषण करताना बाळासाहेब सहज एक वाक्य बोलून गेले. कधीकधी ते असंच सहज एखादं वाक्य बोलतात. तेव्हा लोकांना त्याचा किती त्रास होतो याचा ते विचार करत नाहीत. बोलता बोलता ते म्हणाले, 'माणसाचा माणसावर विश्वास राहिला नाही.' बहिणाबाईंनी असंच एकदा लोकांना छळलं होतं. 'माणसा माणसा तू कधी होशील माणूस?' हे लिहून माणसाची झोप उडवली. आता साहेबांनी माझी झोप उडवली. सध्या असंच होतंय. कोणी खरं बोललं, तर बेचैन व्हायला होतं आणि नको त्या विचारगतेर्त माणसाचं मन हेलकावं घ्यायला लागतं.

त्या दिवसापासून बिरबलाप्रमाणे मी एकमेकांवर विश्वास असणारी माणसं शोधू लागलो. तिथेच माझा विश्वासघात झाला. कारण व्यासपीठावर बाळासाहेब आणि शरद पवार बसले होते. एकमेकांशी किती हसले, बोलले आणि स्तुती केली तरी तमाम मराठी जनतेला माहीत आहे की त्यांचा एकमेकांवर विश्वास नाही. नाहीतर दिल्लीत केव्हाच भगवा फडकला असता. बाजूला लता मंगेशकर बसल्या होत्या. त्या मंगेशकरांचा तर मंगेशकरांशिवाय कोणावरच विश्वास नाही. अमिताभ तसा अत्यंत विश्वासू माणूस, तरी रेखा त्याच्यावर विश्वास ठेवायला तयार नाही.

एकच प्रश्न सतत माझ्या मनात घणाचे घाव घालतो आहे. माणूस माणसावर विश्वास का ठेवत नाही? कारण काय? जगातील बहुतेक सर्व भांडणं सत्ता आणि संपत्ती या दोन कारणांमुळे होत होती. पण आता त्या बुशकडे अमर्याद सत्ता असताना त्याचा सद्दामवर विश्वास राहिला नाही. अर्धं काश्मीर देऊन बस सुरू केली, तरी मुशर्रफ यांचा मनमोहन सिंग यांच्यावर विश्वास नाही. स्पष्ट सांगायचं म्हणजे हाती सत्ताकेंद असतानाही सोनियाजींचा मनमोहन सिंगपासून ते लालूपर्यंत कोणावरच विश्वास नाही. मला नेहमी वाटतं, की संपत्तीच्या लोभापोटी भाऊ- भाऊदेखील एकमेकांचे शत्रू होतात. पण आता या कारणावरही माझा विश्वास राहिला नाही. ज्यांच्याकडे क्षणाक्षणाला वाढणारी अफाट संपत्ती आहे, त्या मुकेश आणि अनिल अंबानींचा एकमेकांवर विश्वास नाही.

अविश्वासाची मर्यादा अमर्याद असते. आमच्या नाक्यावर पेठे ज्वेलर्सचं दुकान आहे. फक्त दोन भाऊ आणि 'पेेठे' हे दोन अक्षरी नाव. पण तरी त्यांचा एकमेकांवर विश्वास नसल्याने दोन दरवाजे करून त्यांनी गिऱ्हाईक खेचण्यासाठी दारात दलाल ठेवले आहेत. बेडेकरांचेही लिंबू वेगळे आणि मिरची वेगळी.

आता माझं डोकं गरगर फिरायला लागलं आहे. अविश्वासाची खोली किती खोलवर रुजली आहे, याचा पडताळा मला पेठेंच्या दारात बसलेल्या गजरेवालीकडे आला. झावबा-वाडीतल्या रजनीबाई तिथे गजरा घ्यायला आल्या होत्या. दहा मिनिटं झाली तरी सौदा पटेना, कारण गजरेवालीचा रजनीबाईंवर विश्वास नव्हता. म्हणून तिला प्रथम पैसे हवे होते. रजनीबाईंचा गजरेवालीवर विश्वास नसल्याने त्या म्हणाल्या, 'गजऱ्याचा वास घेतल्याशिवाय मी पैसे देणार नाही.' मी गजरेवालीला विचारलं तेव्हा ती म्हणाली, 'ही बाई नेहमी फाटक्या नोटा देते.'

पूवीर् जनतेचा फक्त बँकेवर विश्वास होता. त्या बँकाही आता 'चालू' निघाल्या. पहिल्या बारा टक्क्यांनी ठेवी घेतल्या, नंतर दहा टक्के नंतर नऊ टक्के. हळूहळू भीती अशी वाटते, की पाच-दहा वर्षांनी ठेवीदारालाच ठेवीवर व्याज द्यावं लागेल. बँकांवरील विश्वास उडाल्याने लोकांनी युनिट ट्रस्टमध्ये पैसे ठेवले. त्याचाही उपयोग झाला नाही.

मला विचाराल, तर दोन-तीनशे मित्र आहेत. पण 'मित्र' म्हणावे असे दोन- तीनही नाहीत. मलाच नाही, तर बाळासाहेबांनाही हाच अनुभव आहे. त्यांना अरे-तुरे म्हणणारा जिवश्च-कंठश्च मित्र त्यांच्या बाजूलाच बसला होता. पण बाळासाहेबांनी त्या मित्रावर कधीच विश्वास ठेवला नाही. कारण आज एक तर उद्या दुसरे. आज साम्यवाद तर उद्या समाजवाद, परवा मालकाशी वाद पण तरीही बाळासाहेबांनी जॉर्जचं कौतुक केलं. हीच तर आपली संस्कृती आहे. कोणावरही विश्वास नसला, तरी आपण सर्वांवर विश्वास ठेवतो आणि तिथेच फसतो. बाळासाहेबांनी तरी काय केलं? राजकारणात त्यांनी ज्यांच्या-ज्यांच्यावर विश्वास ठेवला, त्यांनी त्यांचा विश्वासघात केला. बाळासाहेब म्हणतात ते खरं आहेच. माणसाचा माणसावर विश्वास असता तर रामायण- महाभारतही घडलं नसतं.

त्या अजित पवारने तर कमाल केली. भेटायला येणाऱ्या लोकांचं पोटात एक आणि ओठात दुसरं अशी वस्तुस्थिती असल्याने अजितदादांचा तर कोणावरच विश्वास नाही. म्हणून त्यांनी जाहीर करून टाकलं, की यापुढे ज्यांच्या घरात संडास नाही. त्यांना तिकीट मिळणार नाही.

शिवसैनिकांवरही बाळासाहेबांचा आता किती विश्वास राहिला आहे याची कल्पना नाही. पण त्यांचा गैरसमज दूर करण्यासाठी मी काल त्यांना मुद्दाम भेटायला गेलो. 'जय महाराष्ट्र' म्हणालो. नमस्कार केला आणि वचन दिलं, 'बाळासाहेब, कोणीही कितीही तुमचा विश्वासघात केला तरी मी तुमचा एक विश्वासू सहकारी असल्याने कधीच बेईमान होणार नाही.' बाळासाहेबच ते, एका झटक्यात त्यांनी मला सांगितलं, 'या तुमच्या शपथेवर मी कधीच विश्वास ठेवणार नाही.' अखेर प्रामाणिकपणे सांगितलंच पाहिजे, की बाळासाहेबांच्या त्या प्रतिक्रियेवर माझादेखील विश्वास नाही.

- प्रमोद नवलकर

 
</text>
</doc>
