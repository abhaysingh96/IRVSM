<doc>
<docno>1112072.cms.txt</docno>
<text>
 
लेख
संरक्षण साहित्य खरेदीचे राजकारण
[ Monday, May 16, 2005  09:13:16 pm]


काँग्रेस आणि भाजप हे देशातले दोन्ही जबाबदार पक्ष बेजबाबदारपणे राजकारण करीत आहेत. याबद्दल कुणा एकास दोष द्यावा अथवा कुणा एकाचे कौतुक करावे, असे नाही. दोन्ही पक्षांना संसदीय मर्यादांचे भान नाही की देशाच्या संरक्षण गरजांची काळजी नाही.

येत्या काळात भारताला आपल्या आथिर्क हितसंबंधांच्या रक्षणासाठी सेनादलात भरीव अशी वाढ करावी लागणार आहे. चीन- पाकिस्तानबरोबरच्या संबंधात सुधारणा होत असली, तरी देशाची अर्थव्यवस्था प्रगतीच्या दिशेने वाटचाल करीत असल्यामुळे तसेच व्यापार-व्यवहारात मोठी वाढ होत असल्याने व्यापारी मार्गांच्या संरक्षणासाठी, दबावाच्या राजकारणाला तोंड देण्यासाठी तसेच सागरी आथिर्क क्षेत्राच्या सुरक्षिततेसाठी संरक्षण दलात नवी शस्त्रसामुग्री, युद्धनौका व लढाऊ विमाने समाविष्ट करावी लागणार आहेत. त्यासाठी यावषीर्च्या अर्थसंकल्पात तरतूदही करण्यात आली आहे. असे असले तरी ही तरतूद पूर्णपणे वापरली जाईल की नाही, अशी शंका निर्माण होऊ लागली आहे.

बोफोर्स तोफांच्या खरेदीच्या व्यवहारात गैरव्यवहार झाल्याचे आरोप झाल्यानंतर संरक्षण-खरेदीला मोठेच ग्रहण लागले आहे. बोफोर्स प्रकरणी विरोधकांनी संसदेत मोठा गदारोळ माजविल्यानंतर आणि वृत्तपत्रांनी त्याचा बराच गाजावाजा केल्यानंतरही त्यातून काहीच निष्पन्न झाले नाही. या व्यवहारात कुणाला काही आथिर्क लाभ झालाच असेल तर एक तर त्याने तो शांतपणे पचविला आहे किंवा असा काही गैरव्यहारच झाला नाही असे म्हणावे लागेल. थोडक्यात, कुणाचा आथिर्क लाभ झाला असो किंवा नसो; काहीजणांना राजकीय लाभ झाला आहे आणि संरक्षण दलाचे मात्र मोठे नुकसान झाले आहे.

संरक्षण दलाचे काय व्हायचे ते होवो, पण राजकीय लाभ मिळतो म्हटल्यावर सर्वच राजकीय पक्षांनी संरक्षण खरेदी- व्यवहारांना वेठीस धरण्याचा मनोमनी निश्चय केला आहे. त्याचमुळे कारगिल युद्धाच्या काळात कराव्या लागलेल्या संरक्षण साहित्याच्या खरेदीचे भांडवल करण्यात आले आहे. अचानकपणे उद्भवलेल्या या युद्धामुळे संरक्षण खात्याला काही युद्धसाहित्याची खरेदी करावी लागली. असे साहित्य विकणारा कोणताही शस्त्रव्यापारी, ऐन युद्धात सापडलेल्या देशाची अडवणूक करणारच. त्यानुसार ही सामुग्री वाजवीपेक्षा अधिक किंमत मोजून घ्यावी लागली आहे, हे उघडच आहे. पण या महागड्या शस्त्रांनी जी कामगिरी केली आहे ती विसरून तत्कालीन संरक्षण मंत्री जॉर्ज फर्नांडिस यांना लक्ष्य करून राजकारण करण्यात आले. त्यांच्यावर पूर्णपणे बहिष्कार घालण्यात आला. पण आता काँग्रेसकडे अनपेक्षितपणे सत्ता आल्यानंतर हेच अस्त्र काँग्रेस सरकारवर उलटणार हे दिसू लागताच संरक्षण मंत्री प्रणव मुखजीर् यांनी फर्नांडिस यांना 'क्लिन चिट' देऊन आपला संरक्षण साहित्य खरेदीचा कार्यक्रम निधोर्क करण्याचा प्रयत्न केला. पण फर्नांडिस यांना 'क्लिन चिट'देणे म्हणजे एक महत्त्वाचे राजकीय हत्यार गमावणे असे मानणाऱ्या काँग्रेसजनांनी प्रणव मुखजीर्ंनाच गोत्यात आणण्याचा प्रयत्न केला. मोठ्या मेहनतीने राजकारणात पुन्हा आपले बस्तान बसविणाऱ्या मुखजीर्ंना अशा प्रकारे हुतात्मा बनणे परवडणारे नसल्यामुळे आता त्यांनी पुन्हा थडगे उकरून कारगिल शस्त्रखरेदी प्रकरण बाहेर काढले आहे.

काँग्रेसवाले फर्नांडिस यांना सोडण्यास तयार नसल्यामुळे भाजपवाले लालू प्रसाद यादव यांना सोडण्यास तयार नाहीत. डागी ठरलेल्या लालूंना मंत्रिमंडळातून काढेपर्यंत लोकसभेच्या अधिवेशनावर बहिष्कार घालण्याचा निर्णय त्यांनी कायम केला आहे. थोडक्यात, काँग्रेस आणि भाजप हे देशातले दोन्ही जबाबदार पक्ष बेजबाबदारपणे राजकारण करीत आहेत. याबद्दल कुणा एकास दोष द्यावा अथवा कुणा एकाचे कौतुक करावे, असे नाही. दोन्ही पक्षांना संसदीय मर्यादांचे भान नाही की देशाच्या संरक्षण गरजांची काळजी नाही.

उद्या देशावर खरोखरच परकी संकट आले, तर या दोन्ही पक्षांचे काहीच बिघडणार नाही. बळी जातील, ते सामान्य जवानांचे. हे मात्र युद्धातील विजयाचे श्रेय घेऊन निवडणुका जिंकतील. अशा प्रकारचे हिन राजकारण टाळण्यासाठी आणि यापुढची संरक्षण खरेदी विनाअडथळा पार पाडण्यासाठी अशा खरेदीवर देखरेख ठेवणारी एक समिती संसदेने नेमून त्वरेने हे व्यवहार पार पाडणे आवश्यक आहे. मागील सर्व संरक्षण खरेदी व्यवहारांची पुन्हा चौकशी करण्यासही हरकत नाही; पण हे कामही संसदेच्या देखरेखीखाली व्हावे व त्यानंतर संसदेने त्यावर चर्चा करावी. तसे झाल्यास संसदेत वारंवार होणारे सभात्याग व गदारोळ थांबतील आणि संरक्षण साहित्याची खरेदीही विनासायास पार पडेल. त्याला आळा घालण्यासाठी स्वतंत्र यंत्रणा उभारणे आवश्यक आहे. पण ते न करता राजकीय सोयीनुसार आरोप- प्रत्यारोप करायचे, त्याचा राजकीय फायदा घ्यायचा आणि नंतर सगळे विसरून जायचे हा प्रकार देशाच्या संरक्षणासाठी घातक ठरणारा आहे, याचे भान आता राजकीय पक्षांनी ठेवण्याची वेळ आली आहे.

- दिवाकर देशपांडे

 
</text>
</doc>
