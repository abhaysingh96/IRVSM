<doc>
<docno>1112190.cms.txt</docno>
<text>
 
महामुंबई
आजपासून रात्री फोनवर जास्त बोला
[ Monday, May 16, 2005  11:40:09 pm]


म. टा. प्रतिनिधी

मुंबई : दूरसंचार दिनाचे औचित्य साधत महानगर टेलिफोन निगम लिमिटेडने ग्राहकांना सध्याच्याच दरात जास्त वेळ गप्पा मारण्याची संधी उपलब्ध करून दिली आहे. येत्या आथिर्क वर्षात नव्या सुविधांसाठी एमटीएनएल 866 कोटी रुपयांची गुंतवणूक करणार आहे.

एमटीएनएलचे संचालक कुलदीप गोयल यांनी सोमवारी वार्ताहर बैठकीत सांगितले की, 17 मेपासून रात्री 11 ते पहाटे 6 पर्यंत लँडलाइन टू लँडलाइन फोनसाठी पल्स रेट तीनऐवजी पाच मिनिटे होईल. या कालावधीत पल्सच्या किमतीत मात्र काहीही वाढ होणार नाही.

अभिनव ट्राय बँड योजनेमुळे लवकरच ग्राहकांना केबल, टेलिफोन आणि इंटरनेट या तिन्ही गोष्टी एकाचवेळी वापरता येतील, असा विश्वास गोयल यांनी व्यक्त केला. एमटीएनएल ट्रायबँडच्या माध्यमातून साध्या टेलिफोन कनेक्शनद्वारे केबल सुविधाही लवकरच उपलब्ध होणार आहे. त्यात फ्री टू एअर चॅनेल तसेच पे चॅनेलही दिसणार आहेत. त्यामुळे सध्यापेक्षा कमी दरात केबल सुविधा उपलब्ध होऊ शकेल, असा दावा एमटीएनएलने केला आहे.

ब्रॉडबँड बोनान्झा

ब्रॉडबँडमध्ये नव्या सुविधा देण्यात येणार आहेत. ब्रॉडबँडचे स्वरूपाचा ग्राहकांच्या सोयीसाठी विस्तार करण्यात येणार असून एमटीएनएल 'ट्रायबँड'ची सुविधा घेणाऱ्या ग्राहकांसाठी दोन नव्या योजना सुरू होणार आहेत.

पहिल्या योजनेनुसार, 256 किलोबाइट प्रति सेकंद वेगाने डेटा डाऊनलोड करण्यासाठी प्रति मेगाबाइटदोन रुपये आकारण्यात येतील. या योजनेअंतर्गत रेंटल पूर्ण माफ करण्यात आले आहे. दुसऱ्या योजनेनुसार, मध्यरात्री बारा ते सकाळी आठदरम्यान इंटरनेट सफिर्ंग पूर्णपणे मोफत करण्यात येणार आहे. या वेळेदरम्यान होणारे 'डाऊनलोडिंग'सुद्धा नि:शुल्क असेल, असा निर्वाळा गोयल यांनी दिला. मात्र, सकाळी आठपासून ते मध्यरात्री बारापर्यंत ट्राय बँडच्या पॅकेजनुसारच किंमत आकारण्यात येईल. 590 रुपयांच्या पॅकेजवर 500 रुपयांचे मोफत डाऊ नलोडिंग करता येऊ शकेल, अशा प्रकारच्या योजना आखण्यात आल्या आहेत.

 
</text>
</doc>
