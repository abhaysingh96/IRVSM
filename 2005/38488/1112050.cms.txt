<doc>
<docno>1112050.cms.txt</docno>
<text>
 
लेख: जाता जाता
पुतण्या
[ Monday, May 16, 2005  08:58:43 pm]


'राष्ट्रवादी'च्या कार्यर्कत्यांचा मेळावा संपला आहे. 'साहेब' गप्पा मारण्याच्या मुडमध्ये आहेत. एकीकडे फाईलमधील कागदपत्रं वाचत असतानाच ते कार्यर्कत्यांना बोला अशी खुण करतात.

'साहेब, आपण शिवसेनेच्या प्रोग्रॅमला गेलात....'एक तरुण कार्यकर्ता सांगायला लागतो.

साहेबांच्या चेहऱ्यावर आश्चर्य. 'मी नाही गेलो त्यांच्या कार्यक्रमाला.' 'पेपरात फोटो आले होते.' तो पुटपुटतो.

'तो पक्षाचा कार्यक्रम नव्हता.' साहेब खुलासा करतात.

'पण साहेब आता आम्ही 'सैनिकां'शी जमवून घ्यायचं का?' कोपऱ्यातून दुसरा विचारतो.

'तेच आता जुळवून घेतील तुमच्याशी.' साहेब मिश्कीलपणे सांगतात.

'आमच्या सिंधुदुर्ग जिल्ह्यात दादांना घाबरतात सगळे.' कपाळी भगवा टिळा लावलेला एक तरुण सांगतो.

'पण तू तिकडून बिनधास आलेला दिसतोस.' साहेब त्याचा टिळा बघून विचारतात. सगळे हसतात.

'एक दिवस दादापण येतील.' साहेब जाहीर करतात. 'साहेब, दादरमध्ये काय आपल्याला जोर नाही लावता येत.' आणखी एक शहरी कार्यकर्ता तक्रार करतो.

'काळजी करू नका. दादरचे सर आपल्या बरोबर तीस वर्षं आहेत.' साहेब दिलासा देतात.

सगळे अचंबित होतात.

'साहेब आपल्यालाभी शाखा काढायला लागतील काय?' एकजण विचारतो.

'आपण वेगळ्या शाखा कशाला काढायच्या? शाखाच आपल्यात येतील. तिथे आपण फक्त घड्याळ लावायचं. शिवाजीमहाराजांचा फोटो, अर्धपुतळा असतो त्याला आपण हार घालायचा.' साहेब मार्ग सुचवतात. पुन्हा एकदा कार्यकतेर् खुशीत हसतात. 'कार्यर्कत्यांच्या जेवणाचं काय?' शेजारी बसलेल्या अजितदादांना विचारतात.

'स्थानिक शाखाप्रमुखाने व्यवस्था केली आहे.' दादा त्यांच्या कानात पुटपुटतात.

साहेब ही माहिती कार्यर्कत्यांना देतात. पुन्हा सगळेजण चक्रावतात.

'साहेब, पण काँग्रेसवाले आपल्यावर नाराज नाही होणार एकजण विचारतो.

'कशाला! आपली त्यांच्याशी आघाडी कायमची नाही.' साहेब खुलासा करतात.

साहेब फार गुढ बोलतात असे भाव अनेकांच्या मुखावर पसरतात.

'साहेब, मतदारसंघात आता 'सैनिकां'बरोबर एकत्र कार्यक्रम घ्यायचे का?' एकजण स्पष्ट विचारतो.

'पण गावात आपला कार्यक्रम असेल तर महाराजांचा फोटो ठेवायला विसरायचं नाही.' साहेब सल्ला देतात.

'आपला राजवर विशेष लोभ आहे काय?' एकजण थेट सवाल विचारतो.

'कोणाच्याही पुतण्याला सांभाळावं लागतं.' साहेब पुटपुटतात व उठतात.

-चकोर

 
</text>
</doc>
