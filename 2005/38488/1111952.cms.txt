<doc>
<docno>1111952.cms.txt</docno>
<text>
 
महामुंबई: मुंबई टाइम्स
सुहाना सफर...
[ Monday, May 16, 2005  06:13:57 pm]


मोशन सिकनेसमुळे बऱ्याच जणांना प्रवासाची मजा अनुभवता येत नाही. डोकं जड होणं, चक्कर येणं या स्वरूपाचा त्रास प्रवासानंतरही कायम राहतो. डॉक्टरांचा सल्ला आणि मानसिक तयारी यांच्या मदतीने तुम्हाला सुहाना सफरचा अनुभव घेता येईल.

प्रवास मनापासून एन्जॉय करणं सगळ्यांनाच शक्य होत नाही. सिकनेसमुळे चक्कर येणं, डोकं दुखणं, नॉशिआ इत्यादी प्रकारचा त्रास उद्भवतो. यालाच 'मोेशन सिकनेस' असंही म्हणतात. कार, बस, ट्रेन किंवा फ्लाइट अशा कोणत्याही प्रवासाचा सिकनेस होऊ शकतो. याचा प्रभाव प्रवासानंतरही राहत असल्यामुळे पिकनिकची मजा निघून जाते. मोशन सिकनेसचा त्रास होऊ नये, यासाठी खबरदारी घेणं आवश्यक आहे.

मोशन सिकनेस होण्याची सुरुवात कोणत्याही र्नव्हमार्फत होऊ शकते. डॉ. तरुण साहनी म्हणतात, 'नॉर्मल अवस्थेतील कोणत्याही व्यक्तीला हा त्रास होऊ शकतो. त्याची तीव्रता एकूण प्रभावावर अवलंबून असते. प्रभाव ओसरल्यानंतरच पेशण्टला पूर्ण बरं वाटू शकतं.'

मोशन सिग्नल्समध्ये अडथळे निर्माण झाल्यास दरदरून घाम येणं, अस्वस्थ वाटणं, उलट्या होणं या प्रकारची प्रतिक्रिया होते. हा त्रास फक्त प्रवासातच होतो, असं नाही. मेरी गो राऊण्ड किंवा अम्युजमेण्ट पार्कमधल्या एखाद्या राइडमध्ये बसल्यावरही वरील अनुभव येऊ शकतो.

मोशन सिकनेसचा त्रास पूर्णत: थांबवणं शक्य नसतं. तुम्ही प्रवासाआधी डॉक्टरला भेटून समस्या सांगितल्यास ते योग्य औषध देऊ शकतात. प्रवास सुरू करण्याच्या काही वेळ आधी अॅवोमिनसारखी टॅबलेट घेतल्यास प्रवासाचा वेळ काढता येऊ शकतो. या टॅबलेटमुळे मोशन सिकनेसची तीव्रता लगेचच कमी होते. प्रवासादरम्यान फारच त्रास होत असेल, तर एका जागी शांत बसून राहा. जास्त हालचाल करू नका. प्लेनमध्ये विंग्जजवळ असणाऱ्या सीटची मागणी करा. शिपवर असताना जास्तीत जास्त वेळ डेकवर राहा. पाण्याकडे बघण्यापेक्षा आकाशाकडे बघत राहिल्यास मोशन सिकनेसची तीव्रता वाढणार नाही. अन्यथा शिपच्या मधोमध असणाऱ्या केबिनमध्ये एका जागी शांत बसून राहण्याचा प्रयत्न करा.

सलग प्रवास करणं टाळा. त्याऐवजी थांबत थांबत प्रवास केल्यास बराचसा त्रास वाचेल. लक्ष दुसरीकडे वळवण्यासाठी आवडत्या गाण्यांची मदत घ्या. सहप्रवाशांबरोबर गप्पा मारण्यातही वेळ चांगला जाईल आणि अस्वस्थ वाटणार नाही. हाइट वटिर्गोचा त्रास एका जागेवर खाली बसून आणि आजूबाजूच्या वस्तूंचं निरीक्षण करून कमी करता येतो. आल्याची स्ट्राँग गोळी घेणं, रिस्टबॅण्ड वगैरे उपायही केले जातात. पण त्याचा फारसा उपयोग होत नाही.

प्रवासाला निघण्याआधी डॉक्टरांचा सल्ला घेतल्यास आणि बॅलन्स्ड राहिल्यास तुम्हाला 'सुहाना सफर'चा अनुभव घेता येईल.

- मुंबई टाइम्स टीम

 
</text>
</doc>
