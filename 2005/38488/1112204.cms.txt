<doc>
<docno>1112204.cms.txt</docno>
<text>
 
देश-विदेश
अरुणाचलमध्ये चीनची घुसखोरी
[ Monday, May 16, 2005  11:58:35 pm]


वृत्तसंस्था

नवी दिल्ली : पंतप्रधान डॉ. मनमोहन सिंग आणि चीनचे पंतप्रधान वेन जिआबाओ यांनी उभय देशातील सीमातंटा सोडवण्यासाठी केलेल्या करारावरील शाई वाळण्याच्या आतच चिनी सैन्याने अरुणाचल प्रदेशात घुसखोरी करून 'हिंदी- चिनी भाई-भाई'च्या वातावरणात मिठाचा खडा टाकला. चीनच्या 'पीपल्स लिबरेशन आमीर्'चे जवान प्रत्यक्ष ताबा रेषा ओलांडून अरुणाचल प्रदेशातील अपर सुबनसिरी जिल्ह्यातील असाफिला भागात बेधडक शिरले आणि तब्बल चोवीस तास भारतीय हद्दीत 'पाय मोकळे केल्यानंतर' माघारी फिरले.

चिनी सैन्याचे पाच जवान 10 मे रोजी भारतात शिरले. भारतीय हद्दीत पाच किलोमीटरपर्यंत ते आत आले होते. जवळपास पूर्ण दिवस भारतीय हद्दीत घालवल्यानंतर 12 मे रोजी ते माघारी फिरले. 'चीनकडून ही आगळीक घडूनही आपल्या सैन्याने संयम राखत परिस्थिती हाताबाहेर जाऊ दिली नाही', अशी माहिती सैन्याच्या गोटातून 'इंडिया टाइम्स न्युज नेटवर्क'ला मिळाली आहे.

'योगायोगाने' 26 जून 2003 रोजी तत्कालीन पंतप्रधान अटलबिहारी वाजपेयी चीनदौऱ्यावर असताना याच परिसरात चीनच्या सैन्याने भारतीय हद्दीत घुसखोरी केली होती आणि काही भारतीय अधिकाऱ्यांना ओलिस ठेवून त्यांच्याकडील शस्त्रे काढून घेतली होती. भारत सरकारने याबाबत चीन सरकारकडे नाराजी व्यक्त केली होती. चिनी सैन्याच्या या आगळीकीबद्दल परराष्ट्र खात्याने चीन सरकारशी संपर्क साधला आहे काय अशी विचारणा केली असता, परराष्ट्र खात्याचे प्रवक्ते नवतेज सरना यांनी, या घटनेची आपल्याला काहीही माहिती नसल्याचे सांगितले. अरुणाचलप्रदेशातील आठ ठिकाणांंबाबत वाद असून असाफिला परिसर हा त्यापैकी एक आहे. चीनची ही घुसखोरी फारशी गंभीर नसल्याचे म्हटले जात आहे.

 
</text>
</doc>
