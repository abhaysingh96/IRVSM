<doc>
<docno>1112203.cms.txt</docno>
<text>
 
देश-विदेश
युपीए सरकारचे काम संतोषजनक!
[ Monday, May 16, 2005  11:57:02 pm]


म. टा. विशेष प्रतिनिधी

नवी दिल्ली : केंदातल्या युपीए सरकारचे कामकाज संतोषजनक असून पंतप्रधान मनमोहन सिंग आणि केंदीय मंत्रिमंडळातले मंत्री त्यासाठी विशेष अभिनंदनास पात्र आहेत, अशी शाबासकी काँग्रेस अध्यक्षा सोनिया गांधींनी काँग्रेस कार्यकारिणीच्या बैठकीनंतर पत्रकारांशी बोलताना दिली.

गतवर्षी जुलै महिन्यात काँग्रेस कार्यकारिणीची पुनर्रचना झाली. 22 सदस्यांखेरीज 13 स्थायी सदस्य तसेच 14 विशेष आमंत्रित सदस्य आणि 10 काँग्रेसशासित मुख्यमंत्र्यांचाही या 59 जणांच्या जम्बो कार्यकारिणीत समावेश आहे. औपचारिकरित्या 20 ऑगस्ट रोजी कार्यकारिणीची बैठक झाली. सुमारे चार महिन्यांनंतर या विस्तारीत कार्यकारिणीची बैठक संसदेच्या विस्तार कक्षात सोमवारी पार पडली.

गांधी आणि पंतप्रधान मनमोहन सिंग यांच्यासह 23 सदस्यांनी बैठकीत विचार व्यक्त केले. सरकारच्या पहिल्या वर्षाचे पंतप्रधानांनी विस्ताराने अनुभवकथन केले. आघाडीच्या ताणतणावांवर फारशी चर्चा झाली नसली तरी कामकाजाविषयी व्यापक आदानप्रदान झाले. मुख्यत्वे सरकारच्या पहिल्या वर्षाच्या कामकाजाची समीक्षा, संघटना आणि सरकार यांच्यातला समन्वय, काँग्रेस अध्यक्षांची निवडणूक, या प्रमुख विषयांखेरीज सर्वच अनुषंगिक विषयांवर बैठकीत चर्चा झाल्याचे सांगताना, युपीए सरकारने वर्षभरात अपेक्षेपेक्षा चांगली मजल मारली आहे. त्याबद्दल पंतप्रधान मुख्यत्वे अभिनंदनास पात्र आहेत, असे श्ाीमती गांधी म्हणाल्या.

सरकारचे बाहेरून समर्थन करणारा मार्क्सवादी पक्ष काँग्रेसवर नाराज आहे, सरकारच्या वर्धापनदिन सोहळ्यात उपस्थित न रहाण्याची त्याने घोषणा केली आहे, याकडे लक्ष वेधता त्या म्हणाल्या, असे काही घडेल, असे मला वाटत नाही, यदाकदाचित घडलेच तर त्याने रंगाचा बेरंग होणार नाही, याची काळजी घेतली जाईल. अठरा तारखेला डाव्या पक्षांबरोबर होणाऱ्या सुसूत्रता समितीच्या बैठकीनंतर, सारे काही सुरळीत होईल, असा आत्मविश्वासही त्यांनी व्यक्त केला.

पंतप्रधान सिंग यांनी आपल्या सरकारच्या कामगिरीला दहा पैकी सहा गुण बहाल केले आहेत.

 
</text>
</doc>
