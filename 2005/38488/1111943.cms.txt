<doc>
<docno>1111943.cms.txt</docno>
<text>
 
प्रगती फास्ट
'फिटनेस मंत्र'
[ Monday, May 16, 2005  06:06:53 pm]


सकाळी ऊठल्यावर ऑफिसला जाणं म्हणजे शिक्षा वाटते, कामाला सुरुवात केली, तरी आळस पाठ सोडत नाही एवढंच काय, सारखा कामाव्यतिरिक्त टाइमपास करावासा वाटतो, कधीकधी इच्छा असूनही प्रत्यक्षात काहीच काम होत नाही...यासारख्या गोष्टी वारंवार तुमच्याबरोबर होत असतील तर तुमचं रुटिन बदलण्याची वेळ निश्चितच जवळ आली आहे, असं समजा.

ऑफिस ते घर या रुटिनमध्ये नेहमीच टाळाटाळ केला जाणारा विषय म्हणजे फिटनेस. स्पधेर्तील आव्हानांना सामोरं जाण्यासाठी स्टॅमिनाची आवश्यकता असते. बहुतांश व्यक्ती हे माहीत असूनही वेळेच्या सबबीखाली फिटनेसकडे दुर्लक्ष करतात. मात्र हल्ली तरुण पिढी जाणीवपूर्वक फिटनेस कॉन्शिअस झालेली दिसते. जिममधलं अॅरॉबिक्स, स्विमिंग, जॉगिंग किंवा मेडिटेशन, प्रत्येकाचा फिटनेस फण्डा वेगळा असतो. त्यांच्या जिम आणि डाएटच्या क्रेझला कधीकधी टीकाही सहन करावी लागते.

पण हीच मंडळी दिवसभर एनजीर्ने ओसंडून वाहत असतात. त्या वेळी इतरांना त्यांचा हेवा करावासा वाटतो. त्यामुळे फिटनेस ट्रेण्ड हळूहळू सगळ्याच वयोगटात स्थिरावू लागला आहे. कॉल सेण्टरमध्ये काम करणारा रोहन सांगतो 'मी रोज सकाळी जिममध्ये जाऊन दीड तास वर्कआउट करतो. मला दिवसभर काम करण्यासाठी एनजीर् तर मिळतेच पण एक प्रकारचा जोश शरीरामध्ये निर्माण होतो.' सुमारे 67 टक्के वाचकांची प्रतिक्रिया रोहनशी मिळती जुळती आहे. अर्थातच तुम्ही फिट राहिलात की स्टॅमिना वाढायला लागतो. स्ट्रेसमुळे वाढणारी चिडचिड, अस्वस्थता कमी होते. संयम ठेवून सकारात्मक विचार करता येतो. प्रत्येकाने न परवडणारी जिम, ब्रॅण्डेड स्पोर्ट्स वेअर घेऊन दोन ते तीन तास वर्कआउट करायलाच पाहिजे, असं जरुरी नाही. फिटनेस प्रोग्राम हा प्रत्येक व्यक्तीची लाइफस्टाइल आणि प्रकृतीवर अवलबून असतो. आवडीप्रमाणे प्रोग्राम निवडलात तर सातत्य ठेवणं कठीण जाणार नाही. रोज शक्य नसेल तर कमीतकमी आठवड्यातून तीन- चार वेळा तरी व्यायामासाठी वेळ काढला पाहिजे.

बँकेत काम करणारी हर्षदा म्हणते, 'एका जागेवर बसून काम करायचं असल्यामुळे शरीराची विशेष हालचाल होत नाही, म्हणून मी रोज सकाळी जॉगिंगला जाते. स्वास्थ्य टिकवण्यासाठी एवढं तर केलंच पाहिजे.' हर्षदाचं म्हणणं अगदी खरं आहे. तुमचं काम जर कमी हालचालीचं असेल, तर स्वास्थ्याकडे लक्ष देण्याची जबाबदारी वाढते. स्थुलपणाव्यतिरिक्त इतरही आजार शारिरीक आणि मानसिक स्टॅमिना संपवून टाकतात. हृदयविकार, पाठीच्या तक्रारी, 'जॉइण्ट'चे आजार बळावण्यामागे ऑफिसमधलं सॉफिस्टिकेशनचं कारणीभूत आहे.

ज्या व्यक्तींना वय किंवा इतर कारणामुळे शारीरिक व्यायाम झेपत नाही. त्यांनी योग, वॉक किंवा मेडिटेशनची मदत घ्यावी. व्यायाम आणि मेडिटेशनमधून साध्य होणारी ध्येयं तुम्हाला योगच्या माध्यमातून सहज गाठता येतील. एका नावाजलेल्या मोटर कंपनीत असिस्टण्ट मॅनेजरपदावर असणारा रवी म्हणतो, 'मी रोज सकाळी न चुकता योगसाधना करतो. तसंच काही महिन्यांपूवीर् दहा दिवसांचा विपशना विषयावरील कोर्स केला होता. विपशनेमुळे कामातील एकाग्रता वाढली आहे. स्टॅमिनात तर प्रचंड वाढ झाली आहे.'

फिटनेस हे काही फॅड नाही. तर काळाची गरज आहे. हल्ली कंपन्यासुद्धा स्टाफला फिटनेससाठी प्रोत्साहन देतात. एका ट्रॅव्हल कंपनीत काम करणारी लीना म्हणते 'इथे स्टाफसाठी ऑफिसमध्येच जिम तयार केली आहे. इथे वर्कआउट करणं कम्पल्सरी आहे. तसंच ऑफिस कॅण्टीनमध्ये पौष्टिक जेवण उपलब्ध करून दिलं आहे.' यासारख्या कंपन्या आपल्याकडे कमी असल्या तरी प्रत्येक कंपनी फिटनेससाठी वेगवेगळे कार्यक्रम राबवण्याच्या प्रयत्नात आहे.

एका मॅनेजमेण्ट कन्सल्टन्सीमध्ये तिथे रोज सकाळी एक तास स्टाफला योगसाधना करावी लागते. त्यानंतरच ते कामाला सुरुवात करतात. मुंबईतल्या एका मॅनेजमेण्ट स्कूलमध्ये तर योगसाठी खास वर्ग तयार केला आहे. इथे येऊन तुम्हाला हवा तितका वेळ फिटनेससाठी देता येतो. शारीरिक स्वास्थ्याकडे दुर्लक्ष करणाऱ्या व्यक्तींमध्ये तुम्ही असाल तर वेळीच रुटिन बदला. कारण तुमच्या यशातील सातत्य फिटनेस मंत्रामध्येच लपलेलं आहे.

- समिंदरा सावंत

दिशा कौन्सिलिंग सेण्टर

 
</text>
</doc>
