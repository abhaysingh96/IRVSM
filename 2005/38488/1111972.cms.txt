<doc>
<docno>1111972.cms.txt</docno>
<text>
 
महाराष्ट्र
मतदारसंघ पुनर्रचनेने राजकीय समीकरणे बदलणार?
[ Monday, May 16, 2005  07:11:17 pm]


म. टा. वृत्तसेवा

सांगली : महाराष्ट्रात मतदारसंघ पुनर्रचनेचे काम सध्या जोरात सुरू असून त्यामुळे अनेक विद्यमान आमदार, मंत्री आणि नेते यांची चांगलीच गोची होणार आहे, तर काहींना निवडून येणे अगदी सोपे जाणार आहे. सांगली जिल्ह्यातील सांगली किंवा मिरजेप्रमाणेच इतर जिल्ह्यातील महत्त्वाचे विधानसभा मतदार संघही राखीव होण्याची शक्यता आहे.

मतदारसंघ पुनर्रचनेच्या या कामासाठी केंद सरकारने स्थापन केलेल्या आयोगाच्या नवीन निकषाप्रमाणे लोकसंख्येच्या समान प्रमाणात मतदार करायचे झाल्यास, महाराष्ट्राची 2001 ची 10 कोटी लोकसंख्या विचारात घेता प्रत्येक विधानसभा मतदारसंघ हा साधारणपणे साडेतीन लाख मतदारांचा होईल.

यामुळे सांगली जिल्ह्यात असलेल्या नऊ विधानसभा मतदारसंघांचे आठ मतदारसंघ होतील. यापैकी एक मतदार संघ राखीव असेल. मागासवगीर्यांची सर्वाधिक लोकसंख्या असलेला मत-दारसंघ राखीव होईल. सांगली व मिरज विधानसभा मतदार संघात मागासवगीर्यांचे प्रमाण तुलनेने जास्त म्हणजे अंदाजे 13 ते 14 टक्के असल्याने यापैकी एक मतदारसंघ राखील होण्याची शक्यता आहे.

याचा फटका विद्यमान आमदारांना बसू शकतो. तसेच मुंबईमध्येही यासंदर्भात बरीच उलथापालथ होण्याची शक्यता आहे.

साडेतीन लाख लोकसंख्येचा एक विधानसभा मतदारसंघ या नवीन निकषामुळे सध्या अस्तित्त्वात असलेल्या मतदार संघांचीही बरीच तोडफोड होणार आहे. सांगली जिल्ह्याचा विचार करता वाळवा तालुक्याचा बराचसा भाग शिराळा विधानसभा मतदार संघाला जोडला जाईल. तर वाळवा तालुक्याचा राहिलेला काही भाग व पलुस तालुका असा विधानसभा मतदार संघ बनेल.

कडेगांव- खानापूर-आटपाडी असा एक मतदार संघ तयार होईल, तर जतचा विस्तार होऊन त्याला कवठेमहांकाळचा काही भाग जोडला जाईल. कवठेमहांकाळचा राहिलेला भाग तासगाव विधानसभा मतदार संघाला जोडला जाईल.

सांगली- मिरज- कुपवाड महापालिकेची लोकसंख्या साडेचार लाख आहे. यातील एक लाख मतदार आणि मिरज तालुक्याचा पूर्व भाग जोडून मिरज विधानसभा मतदार संघ तयार होईल.

राज्यातील इतर जिल्ह्यांतील विधानसभा व लोकसभा (सुमारे 21 लाख मतदारांचा लोकसभा मतदारसंघ असेल) मतदारसंघांचे स्वरूपही पार बदलून जाणार आहे. त्यामुळे राजकीय समीकरणेही बदलण्याची शक्यता आहे. काही महत्वाचे मतदारसंघही राखीव होण्याची शक्यता नाकारता येत नाही. राखीव मतदारसंघाचा फटकाही काही विद्यमान नेत्यांना बसू शकेल.

 
</text>
</doc>
