<doc>
<docno>1111099.cms.txt</docno>
<text>
 
महामुंबई
त्या कणात असेल अचाट शक्ती
[ Monday, May 16, 2005  12:06:09 am]


समीर कर्वे

मुंबई : भारतापासून कित्येक मैल दूर अंतरावर जपानमधून एक कण पृथ्वीचे अंतरंग भेदत जाईल आणि प्रकाशाच्या वेगाने तो दक्षिण भारतात मदुमलाईच्या जंगलात मसिनागुडीतील डोंगररांगांच्या पोटात दडलेल्या एका प्रयोगशाळेत येऊन अवतरेल...या कणाचा प्रवास इथेच संपणार नाही...त्याने या प्रवासानंतर घडविलेल्या परिणामांचा अभ्यास भारतातील भौतिकशास्त्राचे अभ्यासक सुरू करतील....या अभ्यासातून कोणताही चमत्कार हाती येऊ शकेल...शंभरएक वर्षांपूर्वी इलेक्ट्रॉनच्या शोध लागला, तेव्हा त्याचा फायदा आपल्याला कुठे माहिती होता...आज मोबाइलपासून प्रत्येक आधुनिक तंत्रज्ञानात इलेक्ट्रॉनचा वापर होतो! या कणापासून असेच काहीतरी अचाट हाती लागू शकते, पण त्यापेक्षाही अत्युच्च दर्जाच्या संशोधनाची बहुमूल्य सुविधा भारताकडे असेल, ही अधिक गर्वाची बाब ठरेल...टीआयएफआर च्या प्रयोगशाळेत व्यग्र असलेले शास्त्रज्ञ डॉ. नाबा मोंडल सांगत असतात.

वैश्विक किरणांमध्ये असलेल्या न्यूट्रिनो कणांवर संशोधन करण्यासाठी न्यूट्रिनो वेधशाळेचा 500 कोटी रुपयांच्या महत्त्वाकांक्षी प्रकल्पाची पूर्वतयारी सध्या भारतीय शास्त्रज्ञांकडून सुरू आहे. त्यासंबंधीचा शास्त्रीय अहवाल अलीकडेच अणुऊर्जा विभागास सादर करण्यात आला. टाटा मूलभूत संशोधन संस्थेसह देशभरातील 16 विविध संस्थांमधील शास्त्रज्ञ सध्या या प्रकल्पावर सखोल संशोधन करीत आहेत. सूर्याच्या गाभ्यात सुरू असलेल्या आण्विक क्रियांमधून न्यूट्रिनो कण परावतिर्त होतात. त्यांच्या संशोधनासाठी भारताकडे प्रयोगशाळा अस्तित्वात आली, तर जगभरात न्यूट्रिनो फिजिक्स या विषयामध्ये भारताला अत्यंत महत्त्वाचे स्थान प्राप्त होईल. टीआयएफआरमध्ये डिपार्टमेन्ट ऑफ हाय एनजीर् फिजिक्सचे अध्यक्ष असलेले प्रा. मोंडल यांनी म.टा.ला भारताच्या या महत्त्वाकांक्षी प्रकल्पाविषयी माहिती दिली. जपानमधून सोडण्यात येणारा न्यूट्रिनो आणि त्याच्या प्रवासाचे संशोधन हे पुढील टप्प्यात होईल. त्यापूवीर् वैश्विक किरणांमधून आलेल्या न्यूट्रिनो कणांवर संशोधन सुरू होईल. त्यातून पृथ्वीच्या गाभ्यातील घटकांच्या विश्लेषणालाही वेगळी दिशा मिळू शकेल, असा विश्वास मोंडल यांनी व्यक्त केला.

 
</text>
</doc>
