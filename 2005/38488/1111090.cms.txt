<doc>
<docno>1111090.cms.txt</docno>
<text>
 
देश-विदेश
कार्यर्कत्यांची धक्काबुक्की
[ Monday, May 16, 2005  12:00:37 am]


वृत्तसंस्था

कोलकाता : कोलकाता महापालिकेच्या येत्या निवडणुकीत डावी आघाडी आणि तृणमूल काँग्रेसला कडवे आव्हान देण्याचा दावा करणाऱ्या काँग्रेसमधीलच नाराजी आता समोर येऊ लागली असून, त्याचे प्रत्यंतर उमेदवार घोषित करण्यासाठी रविवारी आयोजिलेल्या पत्रकार परिषदेतच कार्यर्कत्यांनी संरक्षणमंत्री प्रणव मुखर्जीं यांना धक्काबुक्की झाली त्यावेळी आले. धक्काबुक्कीतून पत्रकारही सुटले नाहीत. काहींना किरकोळ मारहाण झाली. तृणमूल काँग्रेसने पत्रकारांवरील हल्ल्याचा निषेध केला आहे.

उमेदवारांची यादी घोषित करण्यासाठी मुखर्जी हे प्रदेश काँग्रेसच्या कार्यालयात पोहोचताच, नाराज कार्यर्कत्यांनी कारजवळच त्यांचा कुर्ता पकडून धक्काबुक्की केली. स्थानिक नेते सबिता दास यांच्या पत्नीला तिकिट मिळावे, या मागणीसाठी कार्यकर्ते जोरदार घोषणा देत होते.

परिस्थिती अधिक बिघडू नये म्हणून सुरक्षा रक्षकांनी मुखर्जींभोवती कोंडाळे करून त्यांना कार्यालयात पोहोचवले. त्यानंतर कार्यर्कत्यांनी पत्रकारांना पत्रकार परिषदेवर बहिष्कार घालण्यास सांगितले. ते त्यांनी ऐकले नाही म्हणून मग त्यांनी पत्रकारांवर हल्ला केला. हा गोंधळ अर्धा तास सुरू होता.

 
</text>
</doc>
