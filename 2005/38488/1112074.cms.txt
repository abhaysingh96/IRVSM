<doc>
<docno>1112074.cms.txt</docno>
<text>
 
अर्थव्यवहार
सिटिझन वॉचेसची भारतात विस्तार योजना
[ Monday, May 16, 2005  09:19:46 pm]


म. टा. प्रतिनिधी

पणजी : जगातील विख्यात घड्याळ उत्पादक कंपनी असलेल्या सिटिझनने भारतात आणखी विस्तार करण्याचे ठरवले आहे. आगामी दोन वर्षांमध्ये देशभरात 300 दुकानांसह सर्व प्रमुख शहरांमध्ये सिटिझनची एकूण 36 स्टोअर उघडण्याचा कंपनीचा मानस आहे.

सिटिझनच्या देशातील 18 व्या र्फस्ट सिटिझन स्टोअरचे उद्घाटन पणजीमध्ये नुकतेच झाले. त्यावेळी सिटिझन वॉचेस इंडियाचे व्यवस्थापकीय संचालक हिदेआकी नाकाझाकी यांनी ही माहिती दिली.

सिटिझनच्या भारताबरोबरच्या संबंधांविषयी बोलताना नाकाझाकी यांनी सांगितले की, भारताचे पहिले पंतप्रधान जवाहरलाल नेहरू यांनी जपान दौऱ्यावर असताना सिटिझन कंपनीला भेट दिली होती. तेथील अद्ययावत तंत्रज्ञानाने प्रभावित होऊन भारतातही अशा प्रकारचे तंत्रज्ञान उपलब्ध होऊ शकेल का, अशी विचारणा त्यांनी केली. 1964 साली एचएमटीची या तंत्रज्ञान हस्तांतरासाठी निवड करण्यात आली.

भारतात आपली वाढ टप्प्याटप्प्याने करण्याची सिटिझनची योजना आहे. पहिल्या टप्प्यात आपल्या इको-ड्राईव्ह या लोकप्रिय ब्रँडचा व्यापक प्रचार करून ग्राहकांना आकषिर्त करण्यात येणार आहे.

याचवेळी वाजवी दरातील नवी मॉडेलही बाजारात आणण्याचा कंपनीचा मानस आहे. दुसऱ्या टप्प्यात देशभरात दुकाने व स्टोअर उघडून भारतीय बाजारपेठेतील सिटिझनचा पाया विस्तृत करण्यात येईल, असे त्यांनी सांगितले.

 
</text>
</doc>
