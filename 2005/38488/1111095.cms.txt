<doc>
<docno>1111095.cms.txt</docno>
<text>
 
महामुंबई
मुंबईत आत्महत्येतही वाढ
[ Monday, May 16, 2005  12:04:16 am]


म. टा. प्रतिनिधी

मुंबई : मरीन ड्राइव्ह बलात्कार प्रकरणात पोलिस शिपायाचाच सहभाग असल्याने त्या प्रकरणाला बरीच प्रसिद्धी मिळाली असली तरी गेल्या 17 दिवसांत मुंबईत बलात्काराच्या 14 घटना घडल्या आहेत. अत्याचाराला बळी पडणाऱ्यांमध्ये सात अल्पवयीन मुलींचा समावेश आहे. याच काळात 16 जणांनी आत्महत्याही केल्या आहेत. बहुसंख्य आत्महत्या गळफास घेऊन केल्या आहेत.

मरीन ड्राइव्हच्या घटनेनंतर गेल्या 17 दिवसांमध्ये बलात्काराच्या 14 घटना विविध पोलिस ठाण्यांमध्ये नोंद झाल्या आहेत. ओळखीच्याच एका 14 वर्षांच्या मुलीवर संतोष, पप्या आणि संजय या तिघांनी गेल्या सहा महिन्यांपासून बलात्कार केला. उलट्यांचा त्रास होऊ लागल्याने मुलीला रुग्णालयात दाखल केले असता ती गरोदर असल्याचे निष्पन्न झाले.

30 एप्रिल रोजी 13 वर्षांच्या एका मतिमंद मुलीवर बलात्कार करण्यात आला. या मुलीची आई कामासाठी बाहेर गेली असताना अनोळखी व्यक्तीने या मुलीवर बलात्कार केला. गुंगीचे औषध देऊन एका गृहिणीवर बलात्कार करणाऱ्या वासीम अली शेख (27), शेख अफसर अली जैनथअली (26), कमाल आणि युसूफ बाबा यांचा पोलिस शोध घेत आहेत. 6 मे रोजी संतोष मनोहर सहारे याने 18 वर्षांच्या तरुणील लग्नाचे आमिष दाखवून तिच्यावर बलात्कार केला. पोलिसांनी सहारेला अटक केली आहे.

विनयभंगाच्याही तीन घटना घडल्या आहेत. निखिल साळवी याने घरकाम देण्याचा बहाणा करून 11 वर्षांच्या मुलीचा भायखळा येथील रेल्वे निवासी संकुलातील एका इमारतीत नेऊन विनयभंग केला. त्याला अटक करण्यात झाली आहे. साडेतीन वर्षांच्या एका मुलीचा विनयभंग केल्याप्रकरणी जमालुद्दीन खान शफाउल्लाखान यालाही पोलिसांनी अटक केली आहे.

आत्महत्या करणाऱ्यांमध्ये सारिका उर्फ प्रिया मोरे (22), अनारकली राजेश भापकर, आनंद सामंत (58), प्रफुल्ल धनावडे, आदेश देवूरकर, सोनल जोशी (23), हिलया पेरुमल (40), फिरोजा शेख (40), रविंद पवार (28), यल्लप्पा पुजारी (25), अनिता मोहिते, शंकर बाप्पा (27), सुवर्णा उर्फ ज्योती पवार, दत्ताराम बांदल, गणेश सैतावडेकर (20) आणि दिलीप घंटालिया यांचा समावेश आहे.

 
</text>
</doc>
