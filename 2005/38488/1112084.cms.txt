<doc>
<docno>1112084.cms.txt</docno>
<text>
 
अर्थव्यवहार
इन्शुरन्स इन्शुअर्ड!
[ Monday, May 16, 2005  09:23:37 pm]


वृत्तसंस्था

नवी दिल्ली : आयुविर्मा क्षेत्रातील देशातली सर्वांत जुनी आणि मोठी कंपनी भारतीय आयुविर्मा महामंडळ अर्थात एलआयसीने 2004-05 या वर्षात 2 कोटी 40 लाख नवीन पॉलिसीज विकून 21.87 टक्क्यांची घसघशीत व्यवसायवृद्धी केली. या क्षेत्रात गेल्या काही वर्षांत खासगी कंपन्यांकडून कडवी स्पर्धा निर्माण होऊनही एलआयसीची उलाढाल 19 हजार 786 कोटींवर पोहोचली.

अर्थात खासगी कंपन्यांच्या एकत्रित व्यवसायातही 2004- 05 या काळात 129 टक्के वाढ झाली आहे, हे लक्षात घ्यावे लागेल. 2003-04 या वर्षात खासगी विमा कंपन्यांची एकत्रित उलाढाल 2 हजार 429 कोटी होती, 2004-05 या वर्षात ती 5 हजार 557 कोटींवर पोहोचली. त्यामुळे एलआयसीचा बाजारातील हिस्सा घसरतोच आहे.

एकंदरितच विमा व्यवसायात गेल्या वर्षात 36 टक्क्यांनी वाढ झाली. एकूण उलाढाल 25 हजार 343 कोटी होती. विमा नियामक आणि विकास प्राधिकरणाने (आयआरडीए) नुकतीच याविषयी आकडेवारी प्रसिद्ध केली. एलआयसीच्या उलाढालीत आणि उत्पन्नात वाढ झाली असली, तरी बाजारातील त्यांचा हिस्सा 87.04वरून 78.07 टक्क्यांवर आला. मात्र, खासगी कंपन्या ज्या आक्रमकपणे व्यवसायवृद्धीसाठी प्रयत्न करत आहेत, त्या पार्श्वभूमीवर ही घट अपेक्षितच आहे.

याउलट 13 खासगी कंपन्यांचा बाजारातील हिस्सा 13 टक्क्यांवरून 22 टक्क्यांवर पोहोचला आहे. खासगी क्षेत्रात आयसीआयसीआय प्रुडेंशियल ही कंपनी आघाडीवर आहे. तिचा बाजारातील हिस्सा सव्वासहा टक्के आहे. त्याखालोखाल बजाज अलियांझ (3.39 टक्के), बिर्ला सनलाइफ (2.45 टक्के), एचडीएफसी स्टँडर्ड लाइफ (1.92 टक्के), एसबीआय लाइफ (1.91 टक्के) यांचा क्रमांक लागतो.

 
</text>
</doc>
