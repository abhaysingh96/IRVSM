<doc>
<docno>1112070.cms.txt</docno>
<text>
 
लेख
सर आपका, मर्जी हमारी!
[ Monday, May 16, 2005  09:12:29 pm]


सध्या नाशिककरांच्या डोक्यावर आणि डोक्यातही हेल्मेटसक्तीचं वादळ घोंगावतंय. एरवी गपगुमानपणे कायदा पाळणाऱ्या आणि न्यायालयांची अदब राखणारा पापभीरू नागरिक या सक्तीविरोधात भडभडून बोलू लागला आहे. या नागरिकांना वेठीस धरून त्यांच्याकडून पठाणी पद्धतीच्या दंडवसुलीमुळे पोलिसांबद्दलची उरलीसुरली सहानुभूतीही लोप पावते आहे. तर दुसरीकडे या प्रश्नावर ढिम्म बसून राहिलेल्या लोकप्रतिनिधी आणि पुढाऱ्यांबद्दल लोकांच्या मनात तीव्र संताप साठतो आहे. नाशिकमधील ही परिस्थिती मराठी मुलखातल्या जनमानसाचं प्रातिनिधिक रूप दाखविणारी आहे.

मुंबईत याधीच हेल्मेटसक्ती लागू करण्यात आली आहे. त्यानंतरच्या दुसऱ्या टप्प्यात राज्यातल्या 24 जिल्ह्यांमध्ये 1 मेच्या मुहुर्तावर ही सक्ती लागू करण्यात आली. पुणेकरांच्या खाष्टपणाचा अनुभव याआधी आलेल्या राज्य सरकारने त्यांना या हेल्मेटसक्तीच्या जाचातून वगळून टाकलं. पण, नाशिककरांची मान त्यात अडकवून टाकली. हेल्मेटसक्तीचं समर्थन करणारे मुंबईकडे बोट दाखवत आहेत. पण, मुंबईतली वाहतूक आणि तेथे असलेल्या सुविधा या नाशिक किंवा महाराष्ट्रातील अन्य कुठल्याही शहरापेक्षा वेगळ्या आहेत. त्यामुळेच मुंबईबाहेरच्या लोकांची समस्याही वेगळी आहे.

मुंबई- पुण्याखालोखाल झपाट्यानं वाढणारं शहर म्हणून नाशिक ओळखलं जातं. या शहराची लोकसंख्या सातत्याने वाढते आहे आणि वाहतूकही. त्याबरोबरच शहरातल्या रस्त्यांचं प्रमाण वाढत आहे. मात्र, प्रमुख रस्ते आहेत तेवढेच आहेत. सहाजिकच त्यांच्यावरच्या वाढत्या गदीर्मुळे वाहनांचा वेगही प्रचंड मंदावला आहे. शालिमार, मेनरोड, महात्मा गांधी रोड, रविवार कारंजा अशा वर्दळीच्या ठिकाणी तर सकाळी आणि सायंकाळी वाहनांपेक्षा पायी चालणाऱ्यांचाच वेग अधिक असतो. त्यामुळे अशा ठिकाणी दुचाकी वाहनचालकांना अपघात होऊन त्याचे डोके फुटण्याची शक्यता असते. त्यातच रस्ते हे फक्त आपल्याचसाठी आहेत असे समजणारे रिक्षा- चालक आणि अतिक्रमण करणारे लोक यांचाही वाहतुकीचा वेग कमी करण्यात सहभाग असतोच. अशा स्थितीत आधीच गांगरुन गेलेल्या वाहनचालकाने हेल्मेट घातलं तर त्याच्याकडून चुकाच अधिक होत असल्याचा अनुभव सध्या नाशिककर घेत आहेत.

नाशिककरांना शहरातल्या रस्त्यांवर हेल्मेट घालून फिरायला सांगणं म्हणजे मुंबईकरांना लोकलमध्ये हेल्मेट घालून फिरायला सांगण्यासारखं आहे. मोटारसायकल आणि स्कूटरचा वापर नाशिकसारख्या तुलनेने छोट्या शहरात विविध कामांसाठी केला जातो. या वाहनांचा वापर लांब पल्ल्यासाठी क्वचित होतो. अशा परिस्थितीत दोन-पाच मिनिटांच्या प्रवासासाठी हेल्मेट घालणं लोकांना फारसं व्यावहारिक वाटत नाही. त्याचप्रमाणे हे हेल्मेट सांभाळणं हीदेखील एक मोठीच अडचण लोकांना भेडसावते आहे. घरून ऑफिसला आणि ऑफिसमधून घरी एवढाच मोटारसायकलचा वापर करणाऱ्यांना नाही; पण, कामानिमित्त अनेक ठिकाणी फिरणाऱ्यांना हेल्मेटसक्ती म्हणजे शिक्षाच वाटते आहे.

वास्तविक हेल्मेटसक्ती करण्यामागे मोटार- सायकलस्वारांची सुरक्षितता हेच प्रमुख कारण सांगितलं जातं. तरीही लोक त्याला इतका कडाडून विरोध करतात; कारण, 'आमचं डोकं आहे. त्याची काळजी आम्ही करू. त्यासाठी आमच्या व्यक्तिस्वातंत्र्यावर गदा आणण्याचं कारण नाही!' अशी त्यांची भावना आहे. हेल्मेटसक्तीचे आदेश देताना न्यायालयाने लोकांच्या संभाव्य विरोधाचा मुद्दा लक्षात घेतला होता. त्यामुळे त्या आदेशात 'हेल्मेटसक्ती करताना जनप्रबोधन करावे' असे स्पष्ट निर्देश देण्यात आले होते. मात्र, हेल्मेटसक्तीच्या रूपाने पोलिसांच्या हाती कोलितच सापडले.

नाशिकच्या वाहतुकीतल्या सर्व समस्या तडीपार केल्याच्या आणि 'हेल्मेटसक्ती हेच एकमेव लक्ष्य' असल्याच्या थाटात 1 मेला भल्या सकाळी वाहतूक शाखेचे तत्कालीन निरीक्षक संजीव ठाकूर स्वत:च रस्त्यावर आले. आता राज्याची रिकामी तिजोरी भरण्याची जबाबदारी फक्त आपल्या एकट्यावरच आहे, असाच जणू त्यांच्या समज झाला असावा. त्यामुळे त्यांच्या हाताखालच्या अधिकारी आणि कर्मचाऱ्यांना तर चेवच आला. पुंडांना सलाम करणाऱ्या, गुंडांशी सलोख्याचे संबंध राखणाऱ्या आणि वाहतुकीच्या सर्व नियम-कायद्यांना धाब्यावर बसविणाऱ्या रिक्षावाल्यांशी दोस्ती ठेवणाऱ्या पोलिसांनी बिनाहेल्मेटच्या लोकांना, त्यांनी अक्षम्य गुन्हा केल्याची वागणूक देत असल्यासारखे वागवू लागले. त्यामुळे लोकांचा विरोध आणखीनच धारदार झाला.

पोलिसांनी पठाणी पद्धतीने दंडवसुली सुरू केली. या दंडवसुलीत पोलिस अधिकारी आणि कर्मचारी इतका का रस घेत होते हे आता स्पष्ट होऊ लागले आहे. वाहनचालकांना दंडापोटी देण्यात येणाऱ्या पावत्यांवर रक्कम घेतल्याचाच उल्लेख नसल्याचा अनुभव अनेकांना आला. त्यानंतर तर या पावत्याच थेट बनावट असल्याचं निदर्शनास आलं. गेल्या कित्येक वर्षांमध्ये या पावत्यांचे लेखापरीक्षणच झाले नसल्याचे खुद्द पोलिस आयुक्तांनीच कबूल केलं आहे. हेल्मेटसक्ती हे लोकांची नाडवणूक करण्यासाठीचं हत्यार म्हणून पोलिस वापरू लागल्याचं चित्र सध्या आहे.

या प्रश्नावर अखिल भारतीय ग्राहक पंचायत ही संघटना आणि काही प्रसारमाध्यमं सोडली तर अन्य कुणीही फारसं हिरीरीने पुढे आलं नाही. विशेषत: लढाऊ बाणा हीच खासियत असलेल्या शिवसेनेनेही हा प्रश्न फारसा उचलला नाही. एसी गाड्यांना सरावलेल्या पुढारी आणि लोकप्रतिनिधींच्या तर गावीही हा प्रश्न नसल्याचं दिसतं. त्यांना ही बेदरकारी आगामी निवडणुकांमध्ये भोवल्याशिवाय राहणार नाही.

एकंदरीतच 'सर आपका लेकीन मजीर् हमारी' ही सरकारची भूमिका लोकांना पचलेली नाही!

- सचिन अहिरराव

 
</text>
</doc>
