<doc>
<docno>984665.cms.txt</docno>
<text>
 
महाराष्ट्र
पालिकेचे 'माकेर्ट वॉर'!
[ Saturday, January 08, 2005  08:04:44 pm]


सुनील जावडेकर

कल्याण : कल्याण कृषी उत्पन्न बाजार समितीने आयुक्त टी. चंदशेखर यांच्या विनंतीनुसार कल्याण-डोंबिवली महापालिकेकडे हस्तांतरित केलेला बाजार समिती आवारातील सव्हेर् 288 वरील सुमारे चार हजार चौरस मीटरचा भूखंड कल्याण-डोंबिवली महापालिकेने बाजार समितीच्या मागणीनुसार पुनश्च समितीला द्यावा असे आदेश नगरविकास राज्यमंत्री राजेश टोपे यांनी महापालिका आयुक्त धनराज खामतकर यांना दिले आहेत. मात्र आदेश देऊन एक महिना उलटल्यानंतरही अद्याप महापालिकेने बाजार समितीला भूखंड परत न केल्यामुळे बाजार समितीचे सभापती व सर्व संचालक संतापले असून मुख्यमंत्र्यांकडे तक्रार करण्यात आली आहे.

कल्याण कृषी उत्पन्न बाजार समितीने 1995 मध्ये तत्कालीन आयुक्त टी. चंदशेखर यांच्या सांगण्यानुसार बाजार समितीच्या मालकीचा हा भूखंड महापालिका क्षेत्रातील भाजीपाला विक्रेत्या फेरीवाल्यांच्या स्थलांतरासाठी विनामूल्य दिला होता. त्याठिकाणी महापालिकेने सुमारे दोन कोटीहूनही अधिक रक्कम खर्चून फेरीवाल्यांसाठी भाजीमंडई बांधली होती. मात्र भाजीमंडई बांधल्यापासून आजतागायत सुमारे सात वर्षात एकही फेरीवाला महापालिकेच्या पत्रीपुलानजीक असलेल्या बाजार समितीच्या भूखंडावरील भाजीमंडईत व्यवसायास आलेला नाही.

भाजीविक्रेत्यांचे अद्याप स्थलांतर न करता उलट महापालिका बाजार समितीचे नियंत्रण असलेल्या व शेतमालाचा व्यवसाय करणाऱ्या व्यावसायिकांना या भूखंडावर डिपॉझिट आणि भाडेतत्वावर गाळे देत आहेत व त्यांच्याकडून नियमित भाडे वसुली केली जात आहे. आता तर भाजीपाला माकेर्टसाठी घेतलेल्या या भूखंडावर महापालिकेने चक्क फुलबाजार बसविला असून बाजार समितीच्या अधिपत्याखालील शेतमालाला बाजारपेठ देणे हे बाजार समितीचे काम असताना महापालिकेच्या ढवळाढवळीमुळे बाजार समितीचे सभापती प्रमोद हिंदुराव यांनी नगरविकासमंत्र्यांकडे तक्रार केली आहे.

त्यापाठोपाठ मुरबाडचे आमदार गोटीराम पवार यांनीही नगरविकासमंत्र्यांकडे तक्रार करून, अद्यापही महापालिकेने हॉकर्सचे स्थलांतर बाजार समितीच्या उपरोक्त माकेर्टमध्ये न केल्याने व नव्या फुलमाकेर्टकरिता सदर भूखंडाची कल्याण कृषी उत्पन्न बाजार समितीस गरज असल्याने तात्काळ भूखंड परत समितीस द्यावा अशी मागणी केली आहे. माजी नगरविकासमंत्री सुनील तटकरे आणि विद्यमान नगरविकासमंत्री राजेश टोपे अशा दोघांनीही हा भूखंड कल्याण- डोंबिवली महापालिकेने बाजार समितीला परत द्यावा असे आदेश कल्याण-डोंबिवली आयुक्तांना दिले असतानाही हे आदेश महापालिकेकडून पायदळी तुडविले जात असल्याचे बाजार समितीचे म्हणणे आहे.

यातही विशेष म्हणजे कल्याण-डोंबिवली महापालिकेने दादरच्या फूलविक्रेत्या व्यापाऱ्यांना कल्याणात फुलबाजाराकरिता सुमारे 625 गाळे दिले असून आता तेही कमी पडत असल्यामुळे नजीकच असलेल्या कत्तलखान्यातील मोकळया भूखंडावर आणखी सुमारे तीनशे गाळयांचे बांधकाम महापालिकेने सुरू केले आहे. बाजार समिती आणि महापालिका यांच्यातील फुलमाकेर्टच्या वादावरून नगरविकासमंत्री राजेश टोपे यांनी कल्याण-डोंबिवली आयुक्तांना नवीन फुलमाकेर्टचे बांधकाम तात्काळ थांबवण्याचे आदेश दिले आहेत.

ठाणे जिल्ह्यातील मुंबईनंतरचे मोठे होलसेल फुलमाकेर्ट कल्याणात विकसित होत असून व्यापाऱ्यांकडून वसूल करायच्या बाजार शुल्क, गाळयांचे डिपॉझिट, गाळयांचे भाडे आदी मुद्द्यांवरुन महापालिका आणि बाजारसमिती यांच्यात भांडणे सुरू झाली आहेत. बाजार समितीचे सचिव शामकांत चौधरी यांच्यामते बाजार समिती कार्यक्षेत्रातील शेतमालाच्या, फुलमालाच्या खरेदी आणि विक्रीकरिता स्वतंत्र असे माकेर्ट यार्ड उभारत असताना व बाजार भरवत असताना महापालिकेसारख्या स्वायत्त संस्थेने बाजार समितीच्याच जागेत अथवा जागेलगत फुलबाजार तयार करणे हे समितीच्या अहिताचे व कायद्यातील तरतुदीचे उल्लंघन करणारे आहे.

पालिकेचा दावा

महापालिकेतील मालमत्ता विभागाच्या म्हणण्यानुसार मात्र स्वत:च्या जागेत फुलमाकेर्ट बांधून पालिकेने कोणत्याही कायद्याचे उल्लंघन केलेले नाही. महापालिकेला या गाळयांच्या डिपॉझिट आणि भाड्यापोटी सुमारे 70 लाख डिपॉझिटमधून तर दरवषीर् साडेसात लाख वर्षाच्या भाडेपट्टीचे उत्पन्न मिळत आहे. शिवाय दादरच्या फुलविक्रेत्यांना कल्याणात नवीन फुलमाकेर्ट विकसित करण्यासाठीच्या खर्चापोटी तीन लाख रुपये अॅडव्हान्स म्हणून घेण्यात आलेले आहे. त्यामुळे त्यांना माकेर्ट उपलब्ध करून देणे हे महापालिकेचे काम आहे. याबाबत नगरविकास मंत्र्यांकडून अद्याप कोणतेही आदेश महापालिकेला प्राप्त झाले नसल्याचे महापालिकेकडून सांगण्यात आले.

 
</text>
</doc>
