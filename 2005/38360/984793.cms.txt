<doc>
<docno>984793.cms.txt</docno>
<text>
 
महाराष्ट्र
साखरेची वायदा बाजार पद्धत बंद करण्याची मागणी
[ Saturday, January 08, 2005  11:37:34 pm]


म. टा. प्रतिनिधी

पुणे : उत्तरप्रदेश आणि राज्यातील काही खाजगी कारखानदार व व्यापाऱ्यांंनी सट्टेबाजी केल्याने साखरेचा भाव वाढून सुमारे 25 कोटी रुपयांचा काळाबाजार झाल्याचा आरोप शिवसेनेचे आमदार कन्हैयालाल गिडवानी यांनी केला असून साखरेची वायदा बाजार पद्धत बंद करण्याची मागणी शनिवारी केली.

केंदीय कृषी मंत्री शरद पवार यांची भेट घेऊन साखरेचा भाव कमी करण्याबाबत काय करता येईल, याबाबत सूचना केल्या असल्याचे गिडवाणी यांनी पत्रकार परिषदेत सांगितले.

काही खाजगी कारखानदार हे मालक आणि व्यापारी आहेत. ते वेगवेगळ्या नावाने व्यवहार करून भाववाढ करत आहेत. त्यात उत्तरप्रदेश आणि राज्यातील दहा ते बाराजण आहेत. त्यांनी दहा दिवसांत सट्टाबाजार करून सुमारे 25 कोटी रुपयांचा काळाबाजार केल्याचे गिडवानी यांनी सांगितले.

कोठारात साखरेचा साठा किती दिवस करायचा आणि त्याचे प्रमाण किती असावे, याबाबत पूवीर् नियम करण्यात आले होते. मात्र, ते नियम शिथील केले आहेत. त्यांची पुन्हा अंमलबजावणी करण्याची मागणी गिडवानी यांनी केली आहे. तालुक्याच्या ठिकाणी 250 क्विंटल, जिल्ह्याच्या मुख्यालयात पाचशे क्विंटल, शहरात हजार क्विंटल, पश्चिम बंगाल आणि साखर उत्पादन न होणाऱ्या राज्यात दोन हजार क्विंटल साखरेचा साठा करण्यास परवानगी द्यावी, असेही गिडवाणी म्हणाले. उपलब्ध साखरेच्या साठ्यापैकी 25 टक्के साखर दर आठवड्याला बाजारात आणावी, असे गिडवानी यांनी नमूद केले आहे.

 
</text>
</doc>
