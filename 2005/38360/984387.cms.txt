<doc>
<docno>984387.cms.txt</docno>
<text>
 
महामुंबई
दरवाजाकडे लागलेली तिची शून्य नजर...
[ Saturday, January 08, 2005  01:08:09 am]


म. टा. प्रतिनिधी

मुंबई : गेले 72 तास तिची नजर वॉर्डमध्ये येणाऱ्या दरवाजावर खिळून राहिली आहे. आत येणाऱ्या प्रत्येक व्यक्तीगणिक तिची आशा पल्लवीत होते आणि हळुहळू कोमेजून जाते. आजुबाजूला छोट्या बाळांच्या रडण्याचे, त्यांना जोजवण्याचे आवाज येत असतात. ती आणखीच कोमेजते सायंकाळी वॉर्डातल्या बाकींच्याकडे त्यांचे नातेवाईक अळीवाचे- डिंकाचे लाडू घेऊन येतात. ती मात्र रिकाम्या पाळण्याकडे उदास पाहत राहते.

वांद्याच्या भाभा हॉस्पिटलमधून प्रिया सावंतचे बाळ हरवल्याला तीन दिवस उलटले तरी अजूनही त्याचा ठावठिकाणा लागलेला नाही. उलट शुक्रवार सकाळपासून चौकशीसाठी म्हणून वांदे पोलिस ठाण्यावर गेलेले सावंत सायंकाळ उलटले तरी परतले नव्हते. गुंतागुंत आणखी वाढत चालली आहे. माहेरचे, सासरचे असे दोन्हीकडचे नातेवाईक चिंतातूर चेहऱ्याने प्रियाच्या अवतीभवती बसलेले आहेत. तिच्या माहेरच्या गावाहून, चिपळूणहूनही काही आप्त आलेले आहेत. प्रिया काहीच बोलत नाही. सगळ्यांकडे नुसतीच बघत राहते. मध्येच कधीतरी वॉर्डमध्ये फेरी मारून येते.

मूल गायब झालं तेव्हा तिची खाट एका कोपऱ्यात होती आणि वॉर्डात बऱ्याच खाटा रिकाम्याच होत्या. आता वॉर्ड बऱ्यापैकी भरलेला आहे आणि तिची खाट वॉर्डच्या मध्यभागी सिस्टरमॅडमच्या समोर ठेवण्यात आली आहे. खाटेच्या मागे भिंतीवर एकदोन दिवसांपूवीर्च घाईघाईने नंबर टाकण्यात आले आहेत. आजुबाजूला आणि वॉर्डच्या बाहेर सुरक्षा रक्षक तैनात केले गेले आहेत. कोणाही अनोळखी व्यक्तीला तिला भेटू दिले जात नाही. तिची आजी आणि नात्यातील काही स्त्रिया सोबतीला असतात. पण कोणीच कोणाशी बोलत नाही. कोणत्याही चौकशीला उत्तर देण्याची ताकद त्यांच्यात उरलेली नाही.

प्रियाचे वडील बबन मोहिते हेही तिथंच ठाण मांडून आहेत. प्रियाचं लग्न कधी झाले, जावईबापू काय करतात, अशा साध्यासाध्या प्रश्ानंची उत्तरंही त्यांना सुचत नाहीत. ते सारखे एवढेच म्हणत राहतात , ' सोन्यासारखं पोर.. पण आता काय उपयोग ?'

 
</text>
</doc>
