<doc>
<docno>984413.cms.txt</docno>
<text>
 
महामुंबई
'अर्थपूर्ण' संगनमतानेच अनधिकृत बांधकामे
[ Saturday, January 08, 2005  01:32:50 am]


म. टा. प्रतिनिधी

मुंबई : उपमुख्यमंत्री आर. आर. पाटील यांनी महापालिका आयुक्तांकडे मागणी करूनही मुंबईतील अनधिकृत इमारतींची यादी देण्यास महापालिका अधिकाऱ्यांकडून जाणीवपूर्वक विलंब होत असला तरी मुंबईत पालिका अधिकाऱ्यांशी संगनमताने बिल्डरांनी शेकडो इमारतींमध्ये मोठ्या प्रमाणात अनधिकृत बांधकाम केल्याचे मंत्रालयातील नगरविकास खात्याच्या अधिकाऱ्यांनाही ठाऊक आहे.

नगरविकास खात्याच्या कर्मचाऱ्यांकडे किमान पाच-पन्नास अनधिकृत इमारतींची इत्यंभूत माहिती असून पालिका अधिकाऱ्यांच्या संगनमताने बिल्डरांनी शेकडो इमारतींमध्ये मोठ्या प्रमाणात अनधिकृत बांधकाम केले असून या व्यवहारात दरमहा काही कोटी रुपयांचे व्यवहार होतात, असे त्यांचे म्हणणे आहे. यासंदर्भात त्यांनी अंधेरी पश्चिमेला कामा रोडवर असलेल्या आरएनए बिल्डरच्या सहा मजली ( सीटीएस क्रमांक 452) इमारतीचे उदाहरण दिले. त्यांनी दिलेल्या माहितीनुसार, ही संपूर्ण इमारतच अनधिकृत असून पालिकेचे अधिकारी त्याकडे डोळेझाक करतात. पश्चिम उपनगरांतील काही बंगल्यांचे बांधकामही बेकायदा करण्यात आले. पी नॉर्थ वॉर्डातील मालवणीच्या लिंक रोडवरील ताराबाई यादव यांचे घर, गोरेगाव पश्चिमेच्या लिंक रोडवरील प्रफुल चढ्ढा यांचे बांधकाम ही आणखी काही उदाहरणे आहेत. दहिसरला राजेशभाई शहा यांच्या फोर स्वेअर डेव्हलपर्सने अशाच प्रकारे अनधिकृत बांधकाम (सीटीएस क्रमांक 1515) केले आहे.

बेधडक अनधिकृत बांधकाम करण्याऱ्यांत काही बड्या बिल्डरांचा समावेश असून सत्ताधाऱ्यांशी असलेल्या जवळिकीमुळे त्यांच्यावर कारवाई होत नाही. कोर्टातून स्थगन आदेश आणून वर्षानुवषेर् त्याकडे डोळेझाक केली जाते. अनधिकृत बांधकाम निदर्शनास आल्यानंतर नोटिस बजावण्यापूवीर् पालिकेचे अधिकारीच संबंधितांना आगाऊ सूचना देऊन स्टे आणण्याचा सल्ला देतात.

मुंबईतील प्रख्यात हिरानंदानी डेव्हलपर्सच्या आर-नॉर्थ वार्डातील कोट्यवधी रुपयांच्या अनधिकृत बांधकामाचे प्रकरण सध्या कोर्टात पडून आहे. 15 मजल्यांची परवानगी असताना त्यांनी 21 मजली इमारत उभारली. पालिका अधिकाऱ्यांनी नोटिस बजावली. पण तेच याचा पाठपुरावा करीत नाहीत, असे एका माजी उपायुक्तांनी ' मटा ' ला सांगितले.

टीडीआर विकत घेऊन अनधिकृत बांधकामे करण्याचा व्यवसाय गेल्या काही वर्षांपासून तेजीत आला आहे. मुंबईतील 154 अनधिकृत इमारतींना अशाच प्रकारे कायदेशीर करून घेण्यात आले.

 
</text>
</doc>
