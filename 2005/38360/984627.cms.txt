<doc>
<docno>984627.cms.txt</docno>
<text>
 
संवाद
पश्चात्तापाचा उपचार?
[ Saturday, January 08, 2005  07:31:04 pm]


हॉस्पिटलमधलं मृत्यूचं सावट... दबकी प्रश्ानेत्तरं... ' उद्या पुन्हा दारूच्या वाट्याला जाल का ?' या प्रश्ानचं उत्तर म्हणून बहुतेकांच्या चेहऱ्यावर फक्त ओशाळं हसू!

हरिनामका प्याला...ये प्याला सबसे निराला...इसको पीकर, और पिलाकर बन जा तू मतवाला.. मतवाला हरिनाम का प्याला...

या भजनाच्या भजनी लागलेले आज विषारी गावठी दारूमुळे मरणयातना भोगत आहेत हे ते दाखल असलेल्या हॉस्पिटलच्या आवारातच जाणवतं..

एका विचित्र दर्पाने भरलेला हॉस्पिटलचा वॉर्ड... विषारी दारूचे परिणाम भोगत असलेले अनेक रुग्ण, त्यांच्या शेजारी दिनवाण्या चेहऱ्याने बसलेले नातेवाईक... मृत्यूचं जाणवणारं सावट..

पंधरा रुपयांच्या दारूमुळे आज आम्हाला इथं या अवस्थेत पडावं लागलं. आयुष्याबद्दल क्षणोक्षणी अनिश्चितता निर्माण करणारा त्या दारूचा भयंकर परिणाम आम्हाला अजूनच भयभीत करतो आहे, अशी राजावडी रुग्णालयातल्या रुग्णांची भावना आहे.

एकवीस-बावीस वर्षांच्या तरुणांपासून अगदी पंच्याहत्तरीच्या घरातले वृद्ध विषारी दारूची शिकार झालेत. त्यातला कुणी उन्हातान्हातून ओझ्याच्या गाड्या ओढतो ; तर कुणी माथाडी कामगार म्हणून काम करतो. कुणी रिक्षा, टॅक्सी चालवून पोट भरणारा गाडीचालक तर कुणी रोजंदारीवर काम करणारा मजूर... सर्वांचं उत्पन्न जेमतेमच! काही बेकार. रोजीरोटीसाठी मुंबईत वणवण करणारे, उन्हात रापणारे.. आणि जिवाची काहिली सूर्य उतरल्यावर दारूत शमवणारे.

जिवाला धोका निर्माण करणाऱ्या दारूच्या वाटेला तुम्ही का गेलात ? असं विचारल्यावर विनायक महाडिक म्हणतो : पैसेवाले रोज घेतात. त्यांच्या खिशाला इंग्लिश दारू पचते. आम्ही काय वेगळं करतो ? परवडते ती दारू पितो. आमच्या घरात नेहमीची तंगी. रोज अंगमेहनत करून दमल्यावर टेन्शन कमी करण्यासाठी आम्ही नशापाणी करतो. दुदैर्वानं, आम्ही प्यायलेल्या दारूत विष होतं. पण ते नंतर कळलं.

काही रुग्णांवर आपल्या आईवडलांची, पत्नीची आणि चार-चार मुलांची जबाबदारी आहे. विषारी दारूमुळे यातले काहीजण ' बळी ' गेले नसले ; जीव वाचला असला, तरी जहाल परिणामामुळे काहींना अपंगत्व आल आहे. जाधव यांना पूर्णपणे अंधत्व आलयं. त्यांच्या डोळ्यातल्या काळ्या पटलावर दिसणारा लाल रंगाचा पडदा स्पष्टपणे त्यांच्या भविष्यातला काळोख दाखवतो. जाधवांप्रमाणाचे अनेकजण या काळोखात बुडालेत. अपंगत्वामुळे आता त्यांचा भार कुटुंबियांवर पडेल. पण या रुग्णांना स्वत:च्या तब्येतीपेक्षाही चिंता आहे ती, भविष्याबद्दल! ' आम्हाला मदत कोण करणार ', असा निराशेचा सूर त्यांच्या बोलण्यात उमटतो. हे रुग्ण सध्याच्या अवस्थेबद्दल पश्चाताप होत असल्याची कबुली देतात. नशिबानं मृत्यूच्या तावडीतून वाचलो याबद्दल हे सगळे रुग्ण आणि त्यांचे कुटुंबीय देवाचेच आभार मानतात!

एका अत्यवस्थ वृद्धाच्या उशाशी त्यांची सूनबाई बसली होती. आम्ही बाईमाणूस. आम्ही कोण सांगणार ? आम्ही फक्त आजारी पडल्यावर सेवा करायची, असा भाव तिच्या चेहऱ्यावर होता. एका रुग्णाला भेटायला त्याच्या चार ते दहा वयोगटातील तीन मुलांना घेऊन त्याची बायको आली होती. ' एकदा आमचे पाहुणे म्हणाले होते घ्या, म्हून घेतली आणि अशीच अधून मधून घेतो आपली ', असं सांगत , ' दारू वाईट असते ', असं कबूल क रत आणि त्याचबरोबर मुलांकडे पहात भविष्यात त्यांच्यापैकी कोणी दारूच्या वाट्याला गेलं तर ' मुळीच खपायचं नाय! ' असा पवित्रा ते घेतात.

हे सगळे दुष्परिणाम भोगूनदेखील यापुढे या मंडळींची दारू सुटेलच याची निश्चिती मात्र देता येत नाही. त्यांच्या स्वत:च्या बोलण्यातही त्याबद्दल कुठेच तो ' ठामपणा ' नाही आणि त्यांच्या कुटुंबियांना पण त्यांच्याबद्दल विश्वास नाही. उलट एका '... बाजा ' च्या गावरान पत्नीला पतीच्या अवस्थेबद्दल विचारलं तर तिने चक्क लाजत लाजत हसून दाखवलं.. तिला अचानक उद्भवलेल्या संकटाची भीती वाटत होती पण लहानपणी कधी तरी लग्न झाल्यापासून दिसत असलेली नवऱ्याची दारूची सवय तर त्यांची दिनचर्याच आहेेे ; दिनचर्या कधी बदलते का ? असाच भावदेखील तिच्या चेहऱ्यावरून जात नव्हता. उद्या पुन्हा दारूच्या वाट्याला जाल का ? या प्रश्ानचं उत्तर म्हणून बहुतेकांच्या चेहऱ्यावर फक्त ओशाळं हसू उमटतं एवढंच!

अंगात वर्षानुवर्षं मुरलेल्या सवयींसारखीच या लोकांच्या अंगात दारू मुरत गेली. दारू म्हणजे क्षणभराचं स्वातंत्र्य, थोडी मोकळीक.. थोडा विरंगुळा... त्यांना वाटत होता. ज्या दारूसाठी या माणसांनी स्वत:चे संसार विस्कटून टाकले, बायकापोरांच्या विनवण्यांना जुमानलं नाही, ती दारूच आज प्राणावर बेतली. आता ही नशा फक्त चढत नाही तर आयुष्यातून उठवते, उद्ध्वस्त करते, असं जाणवू लागलंय...

रमेश सांगतो. या दारूबळी प्रकरणामुळे नशाबाजांच्या डोळयातली धुंदी खाडकन् उतरली असणार निश्चित... पण कधीपर्यंत ?

वैष्णवी कानविंदे

 
</text>
</doc>
