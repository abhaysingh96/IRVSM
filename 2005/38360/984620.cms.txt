<doc>
<docno>984620.cms.txt</docno>
<text>
 
संवाद
वजन कमी करायचंय...
[ Saturday, January 08, 2005  07:25:09 pm]


तुम्हाला वजन कमी करायचंय आणि त्यासाठी खाण्यावर नियंत्रण ठेवायचंय, असं डॉक्टरने सांगितल्यावर (त्याने सांगितल्याशिवाय कोण वजन कमी करतो ?)

तुम्ही काय करता ? मग प्रत्येक पदार्थात किती कॅलरीज आहेत याचा साक्षात्कार तुम्हाला होतो. तुम्ही आधीपेक्षा कमी खाण्याचा प्रयत्न करता.

काहीजण पार दुसरं टोक गाठून मुद्दामहून उपाशी राहतात, वजन कमी करून घेतात. पण त्या भरात नको त्या आजारांना निमंत्रण देतात.

आपली डाएटची पद्धत बरोबर नाही हे त्यांना कळायला वेळ लागतो. परंतु, वजन कमी करायचे असेल तर कॅलरीजऐवजी तोंडात किती वेळा घास घेता त्याचा अभ्यास करा आणि ही संख्या 70 पेक्षा अधिक होता कामा नये, अशी सूचना मायामी येथील आहारतज्ज्ञ मेरेदिथ ल्यूस आणि जोन ब्रीबर्ट यांनी केली आहे.

याचाच अर्थ, तुम्ही काहीही खा, पण घासांची संख्या 70 पेक्षा जास्त असू नये, असे त्यांचे म्हणणे होते. त्यांनी या प्रकाराला ' बाईट डाएट ' असे नाव दिले. जेवणाचा मूळ साचा त्यांनी कायम ठेवला आहे. दिवसातून दोन वेळा जेवण्याऐवजी तीनवेळा व्यवस्थित जेवा आणि एक छोटेसे जेवण घ्या. पण प्रत्येक जेवणात जास्तीतजास्त 18 घास झाले पाहिजेत.

जास्त झाले की वजन वाढलेच समजा, असे या दोन आहारतज्ज्ञांचे म्हणणे होते. आता यापुढे कमीच खाणे मिळेल, अशी सूचना स्वत:च्या पोटाला द्या, असे त्यांनी म्हटले आहे. या घासांना अर्थातच विरोध झाला. दिवसभर आम्ही काय घास मोजत बसायचे काय, असा सवाल विचारण्यात आला. एखाद्या डिशमधले अन्न लहान मुलगा खात असला तर त्याचे घास लहान असतील पण तेच मोठ्या माणसाने खाल्ले तर कमी घासांत संपेल.

मग हा निकष बरोबर कसा समजायचा, असे विचारण्यात आले. तरीही दोन अमेरिकन तज्ज्ञ त्यांच्या निकषांवर ठाम आहेत. असो, घासांची संख्या मोजायची की पदार्थांमधल्या कॅलरीज मोजायच्या हे तुम्हीच ठरवा. पण एक मात्र खरे, पोटभर खाऊन जेवल्यासारखे वाटण्याचे दिवस मात्र आता इतिहासजमा होणार. तुम्हाला वजन कमी करायचे नसेल तर मात्र तुम्ही काहीही आणि कितीही खायला मोकळे आहात...

अशोक पानवलकर

 
</text>
</doc>
