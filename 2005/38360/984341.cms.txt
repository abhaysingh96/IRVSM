<doc>
<docno>984341.cms.txt</docno>
<text>
 
महाराष्ट्र
भारतात आणण्यासाठी इंग्लंडच्या राणीकडे अर्ज
[ Saturday, January 08, 2005  12:41:53 am]


म. टा. प्रतिनिधी

पुणे : छत्रपती शिवाजी महाराजांची लंडनमध्ये असलेली भवानी तलवार मिळण्यासाठी पंतप्रधान टोनी ब्लेअर यांची भेट घेऊन इंग्लडच्या राणीकडे अर्ज केला आहे. आता भारतातून सर्व स्तरावरून प्रयत्न झाल्यास तलवार परत मिळण्याचा मार्ग मोकळा होणार असल्याचे लंडनमध्ये वास्तव्यास असलेले बॅ. भास्कर घोरपडे यांनी शुक्रवारी सांगितले.

मूळचे पुण्याचे असलेले बॅ. घोरपडे हे भवानी तलवार देशात आणण्यासाठी प्रयत्न करत आहेत. ही तलवार परत देण्यासाठी इंग्लंडच्या राणीकडे अर्ज केला आहे. तो त्यांनी दाखल करून घेतला असल्याचे बॅ. घोरपडे यांनी पत्रकार परिषदेत स्पष्ट केले.

कोहिनूर हिरा ब्रिटीश म्युझियममध्ये ठेवण्यात आला होता. मात्र, सध्या तो राणीच्या घरात असल्याचे बॅ. घोरपडे यांनी नमूद केले. स्वातंत्र्यवीर सावरकर यांना ब्रिटीश पद्धतीनुसार पदवी देण्यात आली नसल्याने त्यांच्यादृष्टीने ते बॅरिस्टर नाहीत. ही पदवी त्यांना सन्मानाने देण्याबाबतही संबंधित विभागाकडे अर्ज केला आहे.

इंग्लंडमध्ये मरणोत्तर बॅरिस्टर पदवी देण्याची पद्धत नाही, तरीही विशेष बाब म्हणून स्वातंत्र्यवीर सावरकर यांना पदवी बहाल करावी, अशी मागणी केल्याचे बॅ. घोरपडे म्हणाले.

' प्रवासी भारत दिन ' साजरा करून अनिवासी भारतीयांचे ( एनआरआय) कौतूक केले जाते. एनआरआय हे देशासाठी काम करत नसल्याने प्रवासी भारत दिनाची गरज नाही. सरकारची याबाबतची भूमिका चुकीची असल्याचे घोरपडे यांनी सांगितले.

 
</text>
</doc>
