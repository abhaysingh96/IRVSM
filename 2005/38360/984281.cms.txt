<doc>
<docno>984281.cms.txt</docno>
<text>
 
महाराष्ट्र
वसंत अॅग्रोटेक कृषि प्रदर्शनाचे उद्घाटन
[ Saturday, January 08, 2005  12:03:01 am]


यवतमाळ : येथील पोस्टल मैदानावर उभारण्यात आलेल्या वसंत अॅग्रोटेक या कृषी प्रदर्शनाचे उद्घाटन कृषिमंत्री बाळासाहेब थोरात यांच्या हस्ते गुरुवारी करण्यात आले.

यावेळी त्यांनी सांगितले की, आपल्या येथील खेडेगावापर्यंत न्यूझिलंड, चीन, कोरिया इत्यादी देशांतून फळे व शेती उत्पादने मोठ्या प्रमाणावर येतात. त्यांची गुणवत्ता व त्यांचे भाव यांच्याशी स्पर्धा करण्याचे आव्हान आपल्या शेतकऱ्यांपुढे ठाकले आहे. त्यासाठी अत्याधुनिक तंत्रज्ञान आत्मसात करण्यावाचून शेतकऱ्यांना पर्याय नाही.

राज्याचे अन्न व औषध खात्याचे मंत्री व पालक मंत्री मनोहर नाईक, शालेय शिक्षण मंत्री प्रा. वसंतराव पुरके, जलसंपदा राज्यमंत्री डॉ. सुनील देशमुख, माजी राज्यमंत्री डॉ. एन. पी. हिराणी, माजी खासदार उत्तमराव पाटील, जिल्हा परिषद अध्यक्ष अॅड. प्रफुल्ल मानकर, कृषि सहसंचालक तलहांडे प्रभृती या कार्यक्रमास उपस्थित होते.

अध्यक्षीय भाषण करताना मनोहर नाईक यांनी सांगितले की, कृषि विद्यापीठे व सरकारचा कृषि विभाग यांच्याकडून शेतकऱ्यांच्या फार मोठ्या अपेक्षा आहेत. त्या पूर्ण करण्यासाठी नियोजनबद्ध कार्य करण्याची आवश्यकता आहे.

जलसंपदा राज्यमंत्री देशमुख यांनी म्हणाले, या अॅग्रोटेकमध्ये मिळणारे तज्ज्ञांचे मार्गदर्शन शेतकऱ्यांसाठी महत्त्वाचे आहे. या प्रसंगी सोळा तालुक्यातील प्रगतशील शेतकऱ्यांचा सत्कार करण्यात आला. त्यात लक्ष्मण ठाकरे (यवतमाळ), आनंद काशेट्टीवार ( बाभुळगाव), निशाम वाघमारे(कळंब), शरदचंद उत्तरवार (राळेगाव) आदींचा समावेश आहे.

 
</text>
</doc>
