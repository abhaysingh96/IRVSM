<doc>
<docno>984623.cms.txt</docno>
<text>
 
संवाद
निबंधाची विक्री...
[ Saturday, January 08, 2005  07:27:17 pm]


तुम्ही काय लिहिता आणि काय करता याला तुमच्यादृष्टीने महत्त्व आहे. पण इतरांसाठी, तुमचं नाव किती मोठं आहे यावर सारं अवलंबून आहे.

तुम्ही कोणत्याही कारणासाठी नावाजलेला असाल, तरी सगळे गुन्हे माफ असतात. उलट नको त्या गोष्टींचे कौतुकही केले जाते. पॉप गायिका ब्रिटनी स्पिअर्स हिच्याबाबतीत असंच म्हणायला हवं.

ती शाळेत असताना एक निबंध लिहिला होता. ' रेमंड्स रन ' असं त्याचं नाव होतं. चांगल्या मार्गाने न गेलेल्या मुलाला त्याची बहीण वळणावर आणते आणि त्याची स्वप्ने पूर्ण करायला मदत करते, अशा स्वरूपाची कथा त्यात होती.

तो निबंध कसा लिहिला यापेक्षा तो आता नावाजलेल्या ब्रिटनी स्पिअर्सने लिहिला होता, हे महत्त्वाचं होते. त्यामुळे ' ख्रिस्टीज ' या लिलाव संस्थेने त्याचाही लिलाव करण्याचं ठरवलं. तो एका अनामिक खरेदीदाराने विकतही घेतला. कितीला ? तब्बल 83 हजार रुपयांना!

पण खरी गंमत पुढेच आहे. या निबंधात ब्रिटनीने स्पेलिंगचा पार विध्वंस केला होता. बहुतांश शब्दांचं स्पेलिंग चुकलं होतं. तिच्या शिक्षकांनी निबंधाखाली सणसणीत शेरा मारला आहे. इतका वाईट निबंध का लिहिला अशी विचारणाही केली आहे. असा निबंध लिलावात येतो आणि 83 हजारांना विकलाही जातो, याचे कारण एकच : तो ब्रिटनी स्पिअर्सचा आहे....

अशोक पानवलकर

 
</text>
</doc>
