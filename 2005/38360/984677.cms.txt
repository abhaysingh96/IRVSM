<doc>
<docno>984677.cms.txt</docno>
<text>
 
देश-विदेश
धोरणामुळे विरोधक निष्प्रभ
[ Saturday, January 08, 2005  08:23:04 pm]


म. टा. विशेष प्रतिनिधी

नवी दिल्ली : तीन राज्यांतल्या विधानसभा निवडणुकीतला साखरेच्या भाववाढीचा मोठा मुद्दा कृषीमंत्री शरद पवारांनी तातडीने घेतलेल्या महत्त्वपूर्ण निर्णयांमुळे विरोधकांच्या हातून निसटल्याची अप्रत्यक्ष कबुली भाजप आणि संयुक्त जनता दलाच्या नेत्यांनी दिली आहे.

साखरेची भाववाढ हा निवडणुकीचा मुद्दा ठरू नये, यासाठी केंद सरकार कमालीचे जागरूक होते. मंत्रिमंडळाच्या बैठकीत या संदर्भातले सारे अधिकार, पंतप्रधानांनी पवारांकडे सुपूर्द केले होते. दरम्यान गुरुवारी भाजपने साखरेच्या भाववाढीबाबत तीव्र प्रतिक्रिया व्यक्त करीत आंदोलनाचा इशारा दिला होता. हरयाणा, बिहार आणि झारखंडच्या निवडणुकीत साखरेचे वाढलेले भाव, हा प्रमुख मुद्दा ठरण्याची शक्यता संयुक्त जनता दलाच्या प्रवक्त्यांनी बोलून दाखवली होती.

पवारांनी या भाववाढीच्या संदर्भात खासगी आणि सहकारी साखर उद्योगांचे प्रतिनिधी आणि सरकारी अधिकाऱ्यांच्या मॅरोथॉन बैठका आयोजित करून तातडीने अनेक निर्णय घेतले. विशेषत: नव्या वर्षाच्या पहिल्या तिमाहीत खुल्या बाजारपेठेतला साखरेचा कोटा 40 लाख 50 हजार टनांवरून 44 लाख 50 लक्ष टनांवर नेण्याचा निर्णय घेतल्याने भाव घसरू लागले. वायदेबाजारावर अप्रत्यक्ष नियंत्रण प्रस्थापित झाले.

सामान्य ग्राहकाचे हित जपण्याबरोबरच ऊस उत्पादक शेतकऱ्यांच्या हिताचे संरक्षण करण्याच्या इराद्यानेही, पवारांनी काही विशेष निर्णय घेतले आहेत. यंदा साखरेचे संभाव्य उत्पादन कमी होणार असल्याच्या पार्श्वभूमीवर पवारांनी विरोधकांच्या हाती साखरेच्या भाववाढीचा मुद्दा लागू न दिल्याने पंतप्रधानही पवारांवर खूष आहेत.

 
</text>
</doc>
