<doc>
<docno>984633.cms.txt</docno>
<text>
 
संवाद
....मुझे तुम याद आए
[ Saturday, January 08, 2005  07:36:38 pm]


शूटिंग संपलं की आजही नकळत हात सेलफोनकडे जातो. पुन्हा कधीच न येणारा फोन घेण्यासाठी ' पॅक-अप झाला ? लवकर ये. मी जेवायचा थांबलोय. ' - हे शब्द त्या आवाजात पुन्हा कधीही ऐकू येणार नाहीत, हे माहित असूनसुद्धा.

आता घरी परतायची घाई नसते. मेक-अप उतरवता-उतरवता खरा चेहरा समोर दिसायला लागतो. एकटा, एकाकी पडलेला.

शूटिंगवरून घरी परततानाचा वेळ हा माझा एकटीचा असतो. तुझ्या आठवणींना उजाळा देण्याचा अवधी. तुझ्या विना भविष्याचा विचार करण्याचा अवधी - तुझं असणं, तुझं असणं, तुझं असून कधी कधी नसणं आणि आता तुझं नसणं.

तू जाऊन दोन वर्षं झाली. तू गेल्यानंतरचा शॉक, दु:ख, रडण्याचे उमाळे, सगळं हळूहळू शमलंय. वरवर का होईना, मी आणि मुलांनी आपला आक्रोश अंतरमनात दडवायला सुरुवात केली. उद्ध्वस्त घर हळुहळू सावरलं.

आपल्या घरासमोरचा समुद शांत दिसतो. तुझ्या चेहऱ्यासारखा-वरून इतका शांत की, आत दडलेल्या वेदनांचा सुगावा लागणं कठीण. तुझ्या नसण्याची चाहूल लागली होती. तुझ्या असण्यात- आयुष्यभरात जमवलेल्या पुंजीची निरवानिरव करणं, कुणीही मालिकेमध्ये रनिंग रोल ऑफर केला की तुझं , ' अरे मला घेऊ नकोस, तुझी पंचाईत होईल ', असं हसून म्हणणं. ' नीना, काही झालं तरी ह्लद्धद्गड्डह्लह्मद्ग सोडू नकोस. तो आपला श्वास आहे. ' ' अग, मला सहा वर्षं ड्ढश्ाठ्ठह्वह्य मिळालीएत आयुष्याची. एरवी मी पहिल्या अटॅकमध्येच जायचा ?' किंवा ' भगवत्गीतेचं सार मी आत्मसात केलंय. माझ्यात तो अलिप्तपणा आहे! '

आज ही तुझी वाक्यं आठवतात तेव्हा तुझ्या नसण्यातलं तुझं सार्मथ्य आणि माझ्या असण्यातली हतबल असहायता अधिकच गडदपणे जाणवते. तुझ्या असण्यातलं तुझं असणं खूप मनस्वी. तरीही मनमोकळं होतं. तुझ्याबरोबर ह्यद्धड्डह्मद्ग करण्यातली गंमत. जुनी गाणी, क्रिकेट, दजेर्दार चित्रपट आणि मराठी साहित्याबद्दलचं तुझं वेड. मग ' मासूम ' चित्रपट पाहून भारावलेला तू, मध्यरात्र झालीए याचं भान विसरून नसीरला त्याच्या कामाची दाद देण्यासाठी फोन करणारा तू. ' लगान ' पाहून हळवा झालेला तू, आशुतोष गोवारीकरचा नंबर मिळवून त्याच्या आई-वडिलांचंही अभिनंदन करणारा तू, एखाद्या गाण्याची ओळ अडली, तर सरळ शिरिष कणेकरांशी संपर्क साधून आपल्या शंकेचं निरसन करणारा तू... मामी द्घद्बद्यद्व द्घद्गह्यह्लद्ब 1 ड्डद्य ला हमखास हजेरी लावणारा तू... सचिनच्या सेन्चुरीवर लहान मुलासारखा आनंदाने उसळणारा तू... पु. लं.च्या दुमिर्ळ साहित्याचं जाहीर वाचन करणारा तू...

एक नागरिक म्हणून सतर्क राहणारा तू... राजकीय गदारोळाचा धिक्कार करून निष्पक्ष राहणारा तू... पुरस्कारांच्या थोतांडाविषयी मतं मांडणारा तू... गिरणी कामगारांच्या बेकारीबद्दल ह्यह्लड्डठ्ठस्त्र घेणारा तू...

25 वर्षांचा सहवास - दोन गुणी मुलं - कलाक्षेत्रातला हातात हात घालून केलेला मौजेचा प्रवास. आपल्या सहजीवनातला बेरीज-वजाबाकीचा हिशेब मांडला, तर असंख्य छोट्या अनुभवांचं एक कोलाज तयार होतं माझ्या डोळ्यांसमोर.

सेलफोनच्या बेलनं मी वर्तमानात येते. आपल्या मुलीचा आवाज दुखऱ्या मनावर लेपासारखा मुलायम इलाज करतो - ' ममा, पॅक-अप झाला ? लवकर ये नं. मी जेवायची थांबलीय. '

अश्रूंच्या धारांना वाट मिळते आणि जाणवतं तुझं अस्तित्त्व- आपल्या मुलांमध्ये, आपल्या घरात, आमच्या आयुष्यात.

घरात पाऊल ठेवल्यावर जाणवतोस तू- मुलाच्या हसण्यात, मुलीच्या दिसण्यात, माझ्या असण्यात- आणि कळतं की, दिलीप, तू जिवंत आहेस.

नीना कुळकर्णी

 
</text>
</doc>
