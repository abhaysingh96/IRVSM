<doc>
<docno>984636.cms.txt</docno>
<text>
 
संवाद
अनलकी ऑस्ट्रेलियन!
[ Saturday, January 08, 2005  07:39:02 pm]


पाकिस्तानविरुद्धच्या सिडनी कसोटीत पुनरागमन करताना त्यानं आठ बळी मिळवून आपण काय चीज आहोत, हे पुन्हा सिद्ध केलं... हे त्यानं अनेकदा केलंय. दर 47 व्या चेंडूला एक बळी, असा पराक्रम गाजवणारा हा ऑस्टेलियाचा स्पिनर मग , ' अनलकी ' का ठरतो ?

क्रिकेटमधले स्पिनर्स हे साधारणत: मवाळ असतात. फिरकी गोलंदाजीवर अनेक वर्षं अधिराज्य होतं आशियातल्या गोलंदाजांचं. इरापल्ली प्रसन्ना, वेंकटराघवन, चंदशेखरसारख्या गतकालीन फिरकीच्या जादूगारांपासून ते अगदी अलिकडच्या कुंबळे आणि मुरलीधरनपर्यंत सगळेचजण हे ऑन द फील्ड आणि ऑफ द फील्डही अगदी मितभाषी आहेत. विकेट घेतल्यावर जोरजोरात खेकसून किंवा खुन्नस देत आनंद व्यक्त करणं, हे सहसा त्यांच्या स्वभावबुकात नसतं. अगदी गतकालीन डेरेक अंडरवूडसारखे आयडियल ब्रिटिश जन्टलमनही मैदानात आणि मैदानाबाहेरही शांतच असायचे.

फिरकी गोलंदाजीतल्या या मवाळपणाला बराचसा छेद देतो ऑस्ट्रेलियाचा लेगस्पिनर स्टुअर्ट मॅकगिल! कोणत्याही हॉलिवूडपटातल्या व्हीलनसारखा चेहरा घेऊन जन्माला आलेला स्टुअर्ट फास्ट बोलरला शोभेल, अशा अॅग्रेसिव्ह चेहऱ्याचा. कुंबळेबद्दल कॉमंट्री करताना गावस्कर नेहमी त्याला ' ही हॅज अ टेम्परामेण्ट ऑफ अ फास्ट बोलर ' असं सटिर्फिकेट देतो. पण स्पिनर असूनही स्टुअर्टच्या मैदानावरच्या लीला खुन्नसबाज फास्ट बोलरसारख्या असतात! ऑस्ट्रेलियन क्रिकेटर्सना त्यांच्या देशात प्रोफेशनल क्रिकेट जितकं चांगलं शिकवलं जातं, तितकंच त्यांना बाळकडू मिळतं ते या खुन्नसबाजीचं, आक्रमकतेचं. पण असा खुन्नस एखादा स्पिनर देऊ शकतो ? एखादा मॅकग्रा किंवा शोएब समोरून दौडताना पाहून जशी फलंदाजाची फेफे उडते, तसं स्पिनरच्या बाबतीत होऊ शकतं ? याचं उत्तर देण्यासाठी स्टुअर्ट मॅकगिलकडेच बोट दाखवावं लागेल. मैदानात फारच कमी वेळा या स्पिनरला हसताना पाहण्याचा योग येतो. चॅनेल नाइनवाल्यांनी खंडोगणती अँगलमधून कॅमेरे लावले, आणि कितीही क्लोजअप घेतले, तरी बळी मिळवल्यावरही स्टुअर्टचा चेहरा एकतर मख्ख किंवा खुनशी! का असेल असं ?

स्वत: स्टुअर्टला मीडियावाल्यांनी हा प्रश्ान् अनेकदा विचारलाय. डोमेस्टिक क्रिकेटमध्ये दर पंचविसाव्या चेंडूला एक विकेट काढणाऱ्या स्टुअर्टचं उत्तर बरंच काही सांगून जातं. ' खरंच मला मैदानात हसणं-बिसणं खूप कठीण वाटतं. अगदी विकेट घेतल्यानंतरही मी हसू शकत नाही. ' असं तो सहज सांगून जातो आणि समोरचा पत्रकार त्याच्या या उत्तरानं गोंधळून जातो. पण या उत्तरामागचं खरं उत्तर आहे ऑस्ट्रेलियन क्रिकेटमधली तुफान स्पर्धा! जवळपास दीड शतकाचा क्रिकेट इतिहास असणाऱ्या ऑस्ट्रेलियात आतापर्यंत फक्त 385 कसोटी खेळाडू झाले आहेत! माजी कसोटीवीर माइक व्हिटनी एकदा म्हणाला होता की, ड्रेसिंग रूममधून मैदानात जाताना ऑस्ट्रेलियन कसोटीपटू एकमेकांना शुभेच्छा देतात आणि ' अलविदा ' म्हणण्याच्या तयारीनं, अगदी निर्वाणीनंच खेळायचं असं एकमेकांना सांगतात! कारण एखादी छोटीशी चूकही त्यांचं आंतरराष्ट्रीय करिअर संपवून टाकू शकते! म्हणजे खेळत असलेला कसोटी सामना त्यांच्यासाठी कधी ' शेवटचा ' ठरेल, याचा नेम नसतो. प्रत्येकाची जागा घेण्यासाठी डोमेस्टिक क्रिकेटमध्ये खंडीनं बॅकअप प्लेअर्स बसलेले असतात.

स्टुअर्ट मॅकगिल हा मात्र न खेळताच ' बिच्चारा ' ठरत आलाय. आज तो 33 वर्षांचा आहे. जवळपास आठ महिन्यांच्या सक्तीच्या विश्रांतीनंतर पाकिस्तानविरुद्धच्या सिडनी कसोटीत पुनरागमन करताना त्यानं आठ बळी मिळवून आपण काय चीज आहोत, हे सिद्ध केलंय. एकच मॅच खेळला आणि त्यात मॅन ऑफ द मॅचही बनला. सतत वॉर्नच्या छायेत वावरल्यानं अनेक दौऱ्यांवर त्याला पाणक्याचीच भूमिका निभावावी लागली. पण हा पठ्ठ्या डगमगताना किंवा नैराश्याच्या गतेर्त वगैरे अजिबात सापडला नाही. पाकिस्तानच्या एका दौऱ्यात असंच बसल्या बसल्या त्यानं तब्बल 24 नॉव्हेल्स वाचून काढल्या! ऑस्ट्रेलियन्सच्या तोंडात सतत असलेल्या च्युईंग गमच्या चिवटपणाचंच हे मैदानाबाहेर बसलेलं उदाहरण.

त्याची कारकीर्द आहे फक्त 33 कसोटींची! पण त्यातल्या दहा कसोटींत त्यानं एका डावात पाच बळी घेतलेत. दोनदा तर, सामन्यात दहा बळी मिळण्याचं भाग्यही त्याला लाभलंय. पण एवढं सगळं असताना तो वन-डे किती खेळलाय माहितेय ? फक्त तीन सामने! आता ऑट्रेलियाच्या आगामी न्यूझीलंड दौऱ्यासाठीही त्याला चक्क वगळण्यात आलंय. कारण कर्णधार रिकी पाँटिंगच्या मते न्यूझीलंडमध्ये दोन स्पिनर्स खेळवण्याची गरज नाहीये.

पण एवढं सगळं होऊनही स्टुअर्ट शांतच आहे. कारण आपण काय आहोत, आणि काय करू शकतो, हे त्याला पक्कं ठाऊक असल्याचं त्याच्या बॉडी लँग्वेजवरून कळतं. शेन वॉर्नवर 2003- 04 दरम्यान घातलेल्या बंदीदरम्यान तो हा ऑस्ट्रेलियाचा ' ऑब्व्हियस चॉईस ' होता. तिथंही फक्त 11 सामन्यात त्यानं तब्बल 53 बळींची लूट केली! आंतरराष्ट्रीय कसोटी क्रिकेटमध्ये दर 47 व्या चेंडूवर बळी मिळवणाऱ्या स्टुअर्टचं चुकतंय तरी काय ? का तो दिसत नाही सगळ्याच्या सगळ्या मॅचमध्ये ? सोप्पं आहे. उसळणाऱ्या चेंडूशीच दोन हात करायची सवय लागलेल्या कांगारूंना एकाचवेळी दोन स्पिनर्स सामन्यात खेळवणं, हा चुकीचाच पायंडा असल्याचं वाटतं आणि इथंच स्टुअर्ट मॅकगिलचं घोडं अडतं!

निनाद सिद्धये

 
</text>
</doc>
