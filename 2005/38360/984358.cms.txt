<doc>
<docno>984358.cms.txt</docno>
<text>
 
महाराष्ट्र
आयात शेतीमालाचीही तपासणी होणार
[ Saturday, January 08, 2005  12:49:24 am]


म. टा. प्रतिनिधी

पुणे : परदेशात शेतीमालाची निर्यात करताना त्याची पत चांगली असल्याची हमी देण्यासाठी आपणास प्रमाणपत्र द्यावे लागते, त्याच धतीर्वर आता परदेशातून आयात होणारा शेतीमाल चांगला असल्याची खात्री मिळण्यासाठी त्याची तपासणी केली जाणार असल्याचे संकेत कृषीमंत्री बाळासाहेब थोरात यांनी शुक्रवारी दिले.

कृषी भवनात दोन कोटी रुपये खर्च करून आंतरराष्ट्रीय मानकांवर आधारित कीटकनाशक प्रयोगशाळा सुरू करण्यात आली आहे. त्याचे उद्घाटन थोरात यांच्या हस्ते झाले. यावेळी थोरात यांनी कृषी खात्यातील अधिकाऱ्यांची बैठक घेतली. बैठकीला कृषी आयुक्त सुधीरकुमार गोयल, कृषी सचिव ज. स. सहारिया, संचालक प्रकाश महिंदे उपस्थित होते.

आपणास परदेशात शेतीमाल निर्यात करताना ते योग्य प्रतीचे असल्याचे प्रमाणपत्र देणे आवश्यक असते. मात्र, बाहेरील देशांकडून निर्यात होणाऱ्या शेतीमालाची योग्यता तपासून पाहिली जात नाही. त्यामुळे त्याची तपासणी करण्यासंदर्भात विचार सुरू असल्याचे थोरात यांनी बैठकीत नमूद केले.

राज्यातील हेक्टरी उत्पन्न वाढवण्यासाठी आगामी खरीप हंगामात विशेष मोहीम राबवली जाणार असल्याचे थोरात यांनी जाहीर केले. या मोहिमेनुसार चांगली बियाणे आणि खतांचा पुरवठा केला जाणार असल्याचे थोरात यांनी सांगितले.

कीटकनाशक प्रयोगशाळेत धान्याचा एक नमुना तपासण्यासाठी सात हजार रुपये आकारण्यात येतात. मात्र, आता सहा हजार रुपये आकारण्यात येणार असल्याचे थोरात म्हणाले.

 
</text>
</doc>
