<doc>
<docno>984597.cms.txt</docno>
<text>
 
संवाद
माझा सोबती माझे घर
[ Saturday, January 08, 2005  06:22:50 pm]


माझ्या घराबद्दलच्या कल्पना लहानपणापासून बदलत राहिलेल्या आहेत. म्हंजे कधी एक अमूकच असं घर असावं ही भावना फार उशिराने जाणवली. लहान असताना मी अप्पांबरोबर (गोनिदा) अक्षरश: शेकडो गड-दुर्ग पायाखाली घातलेत, रानोमाळ फिरलेय... तेव्हा मला एखाद्या किल्ल्याचे भन्नावशेष पाहताना किंवा निरभ्र रात्री पठारावर गार वाऱ्याच्या सोबतीनं चांदण्या मोजताना आपलं घर किल्ल्यावरच हवं, असं वाटायचं ; एवढी मी भारावून जायचे... पुण्यातलं आईचं घर थोडाकाळ वेगळं वाटायचं... पण या स्टेजमधून मी बाहेर आले... कॉलेजमध्ये गेल्यावर दुसरं विश्व सामोर आलं... पुन्हा ' स्वामी ' करताना परत वाडे, मनसद, हवेल्या, बैठकींच्या वातावरणात गेले... माझ्या मनातल्या घरांच्या कल्पनेत बऱ्याच बेरजा - वजाबाक्या सतत झाल्या.

तसं माझं लग्न लवकरच झालं... माझं सासर पुण्यातलं... मुंबईच्या मानानं चांगलं ऐसपैस घर ; समोर स्वत:ची पाकिर्ंगची जागा... वाटला ना हेवा ?

अंधेरीच्या या माझ्या घरामध्ये आम्ही सहा वर्षांपासून राहायतेय. आमचं मूळ घर पुण्यात ; पण माझा आणि रुचिरचा व्यवसाय, सतत होणारे प्रवास यासाठी आम्ही मुंबईत हे घर घेतलं. पुण्याहून इथं आले तेव्हा मला पहिल्यांदा ' क्लस्टरोफोबिक ' झालं होतं.

वन बेड-हॉल-किचनचे हे घर मुंबईच्या मानानं प्रशस्त आहे... मुख्य म्हणजे जुहू-अंधेरीच्या भागात असल्यानं मला फार सोयीचं पडतं.

या घरानं एक मात्र केलं... मला आणि रुचिरला जबाबदारीची जाणीव दिली. पुण्याला एकत्र कुुटुंब, परत देखरेख करायला सासूबाई असल्याने मी तशी बेफिकीरच होते ; पण इथं आल्यावर आयत्या वेळेला मोलकरीण आली नाही... पाणी संपलेलं असलं... सिंग तुंबत असलं की, बाईची काय त्रेधा उडते आणि हे कसं ' मॅनेज ' करायचं याचा वस्तुपाठ मला मिळाला. त्यादृष्टीनं मी भाग्यवान आहे. म्हणजे एक घर स्वतंत्र आणि दुसरं घर संयुक्त! आहे ना मजा.

इथं आम्ही ' इंटीरिअर ' असं काही केलेलं नाही. जे केलंय ते मेटेनन्सला सोपं पडेल असं. माझ्याकडे आणि रुचिरकडे येणाऱ्या, जाणाऱ्यांची वर्दळ सतत असते. हॉल तसा छोटा आहे, म्हणून एका बाजूला डार्क अपहोलस्ट्री असणारे सोफे ठेवलेत. म्हणजे धुळीने खराब झाले तरी पटकन जाणवायला नको... पडदेही डार्कच आहेत. समोरच वाहाता रस्ता असल्याने धूळ, धूर सततचं. म्हणून फिकट रंग कितीही आवडले तरी वापरायला, साफ करायला सोपे म्हणून डार्कच पडदे लावलेत. हॉलमधला टेबललँप अप्पांचा आहे, भितींवर काही पेंटिंग्ज आहेत ती माझी आहेत. सुभाष अवचटांची काही अप्रतिम चित्रं माझ्या पुण्याच्या घरात आहेत. इथं ती लावायला योग्य जागा नाही... म्हणून माझी चित्रं. किचन छोटं आहे... पण मी ते ब्राइट रंगछटेने थोडं चिअरफुल करण्याचा प्रयत्न केलाय. बेडरूममध्ये विशेष काही केललं नाही.

भरपूर पुस्तक वाचणं, गाणी ऐकणं आणि गप्पा मारणं हे माझे, रुचिरचे आणि विराजसचे छंद... इथं ते पुरे होतील याची मी काळजी घेतलीय. विराजस त्याच्या आजी-आजोबांकडे पुण्याला असतो. सुट्टीत वगैरे मग इथं येतो. मला बरेचदा विचारलं जातं की पुण्याला तुमचे सगळे नातेवाईक, मुलगाही आहे... मग या घरी करमतं का ? खरं सांगायचं तर मी खूप ड्डस्त्रड्डश्चह्लड्डड्ढद्यद्ग आहे. तडजोड करायची आहे ना, मग हसत करा की... मी कुठेही पटकन जुळवून घेते... मग ती मलेशियामधली माझी मेकपरूम असो वा ' अवंतिका ' चा सेट... सकारात्मक दृष्टी ठेवलीत की, सगळं सुसह्य होतं. आपला मुलगा... भरलं घर टाकून दुसरीकडे राहाणं कुणाला मनापासून आवडेल! पण आता आवश्यक आहे ना ? मग कुरकूर न करता करावं की. मी मग असं म्हणते की, विराजस नाही ; पण रुचिर तर आहे. बस्स... ढ्ढ ड्डद्व द्धड्डश्चश्च 4.

घरातल्या माणसांच्या मनोवृत्तीवर घराचं रूप ठरतं. साधी एका खोलीची जागा असली आणि तिथं राहणारी माणसं आनंदी, छान असली की , ' घरपण ' सगळीकडे आपोआप भरतं... सजावट, दिवे, झुंबर, पेंटिंग्ज, गालीचे यांनी तुम्ही घर नटवू शकता ; पण घराचा ' आत्मा ' शुष्क असेल तर काय ? याचा अर्थ मला सजावट, इंटिरिअर आवडत नाही असं अजिबात नाही.... पण मला घरामधली माणसं आधी लागतात. माझी एक इच्छा आहे. म्हणजे स्त्रीहट्ट म्हणाना, जिथून राजगड, रायगड, तोरणा, कावला हे किल्ले जिथून स्पष्ट दिसतील अशा ठिकाणी मला साधं घर बांधायचं. रुचिरकडे माझी फर्माइशच आहे ती. खूप पुस्तक, सिडीज असणारं घर... माझी माणसं आजूबाजूला सतत असणारं घर... माझ्याबरोबर हसणारं, गाणारं घर... बघू कधी जमतंय ते ; पण सध्यातरी हेच घर माझी विसावण्याची जागा आहे... हक्काची. या अफाट मुंबईमधलं माझं घर...!

मृणाल कुलकर्णी

( शब्दांकन: शुभा प्रभू - साटम)

 
</text>
</doc>
