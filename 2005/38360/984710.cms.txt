<doc>
<docno>984710.cms.txt</docno>
<text>
 
विज्ञान-तंत्रज्ञान
मिशन टायटन!
[ Saturday, January 08, 2005  08:55:26 pm]


पृथ्वीवर त्सूनामी लाटांनी हलकल्लोळ माजवला होता तेव्हा दूर अंतराळात एक गूढ प्रवास सुरू झाला होता. शनीचा अभ्यास करण्यासाठी गेलेल्या कॅसिनीनं त्याचा उपग्रह ' टायटन ' च्या दिशेनं मार्गक्रमण सुरू केलं होतं. व्होयेजर यानानं दोन दशकांपूवीर् या उपग्रहाकडे लक्ष वेधल्यापासून त्याच्यावर यान पाठविण्याचं माणसाचं स्वप्न होतं ते आता साकार होणार आहे.

टायटनवरचं वातावरण आणि अन्य घडामोडी जाणून घेण्याच्या उत्सुकतेमागे त्याचं पृथ्वीशी सार्धम्य, हेही कारण आहे. एकेकाळी पृथ्वीच्या वातावरणात असलेले घटक सध्या तिथे आहेत. या सर्वांची संगती लावण्यासाठी टायटनवर उतरणारं यान ' ह्यूजेन्स ' मदत करणार आहे.

14 जानेवारीला सूर्य मकर राशीत प्रवेश करेल त्यावेळी खगोलशास्त्राच्या इतिहासातही संक्रमण घडून येणार आहे. ' नासा ' आणि ' युरोप स्पेस एजन्सी ' चे संशोधक गेल्या 15 वर्षांपासून ज्याची आतुरतेनं वाट पाहत आहेत तो हा क्षण असेल. सूर्यमालेतलं सर्वांत मोठं गूढ ठरलेल्या ' टायटन ' या शनीच्या उपग्रहावर ' ह्यूजेन्स ' हे अंतराळयान या दिवशी उतरणार आहे.

' टायटन ' पादाक्रांत करण्यासाठी उडत्या तबकडीच्या आकाराच्या ' ह्यूजेन्स ' चा प्रवास नाताळाच्या मुहूर्तावर सुरू झाला आहे. ' कॅसिनी ' या शनीभोवती प्रदक्षिणा घालत असलेल्या यानातून वेगळं होऊन ' ह्यूजेन्स ' चं मार्गक्रमण सुरू झालंय. 14 जानेवारीला ते ' टायटन ' च्या जवळ पोहोचेल आणि नारिंगी ढगांतून पृष्ठभागावर उतरेल. तिथं सुमारे दोन तास राहून ते ' टायटन ' वरचं हवामान, वारा, पाऊस, निरनिराळ्या प्रकारचे आवाज आणि ढगांचा अभ्यास करून त्याचे फोटो पृथ्वीवर पाठवणार आहे. हा कालावधी शास्त्रज्ञांसाठी श्वास रोखून धरणारा असेल.

' टायटन ' वरचं जग कसं असेल ? तिथं बर्फाचे डोंगर असतील की मिथेनचा समुद ? कडाडणाऱ्या विजा असतील की आणखी काहीतरी अद्भुत पाहायला मिळेल, याबाबत शास्त्रज्ञांमध्ये प्रचंड उत्सुकता आहे.

टायटन पृथ्वीवरून एखाद्या तेजपुंजासारखा दिसतो. शुक्र आणि प्लुटो या ग्रहांपेक्षाही तो मोठा आहे. त्याच्या वातावरणाचा थर पृथ्वीच्या वातावरणापेक्षा तिप्पट उंच आणि तापमान उणे 180 अंश सेल्यियस आहे. व्होयेजर यान 1980 मध्ये त्याच्याजवळून गेलं तेव्हा त्यात काहीतरी ' खास ' असल्याचं शास्त्रज्ञांच्या लक्षात आलं. तेव्हापासून त्याच्या अंतरंगात डोकावण्याचे प्रयत्न सुरू झाले.

' टायटन ' च्या वातावरणात नायट्रोजन आणि मिथेन विपुल प्रमाणात आहे. तापमान गारठवणारं असल्याने तिथं मिथेन दवरूपात असून, त्याचा समुदच तयार झाला असल्याचा अंदाज आहे.

' ह्यूजेन्स ' टायटनवरील हवेचे नमुने गोळा करणार आहे. तिथलं तापमान, हवेचा दाब, वाऱ्यांची दिशा, विजा, पाऊस आणि विद्युत चुंबकीय क्षेत्राचाही ते अभ्यास करणार आहे. त्यावरून त्याचं वातावरण कशापासून बनलं आहे, याचा नेमका अंदाज शास्त्रज्ञांना येईल. काही शास्त्रज्ञांच्या मते पृथ्वीवरही सुरुवातीला असंच वातावरण होतं. त्यामुळे टायटनच्या माध्यमातून पृथ्वीवरच्या जीवसृष्टीचा अभ्यास करणंही शक्य होणार आहे. ' ह्यूजेन्स ' ने घेतलेले फोटो आणि रेकॉर्ड केलेेले आवाज ' कॅसिनी ' द्वारे 67 मिनिटांनंतर ऑस्टेलियातल्या कॅनबेरा केंदात पोहोचतील. त्यानंतर काय होईल ? रहस्य उलगडेल की डोंगर पोखरून उंदीर काढल्यासारखे होईल, कुणास ठाऊक ? वाट पाहणं इतकंच आपल्या हाती आहे.

किरण तारे

 
</text>
</doc>
