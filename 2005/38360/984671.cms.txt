<doc>
<docno>984671.cms.txt</docno>
<text>
 
सदर
मोबाइल आतच ठेवा
[ Saturday, January 08, 2005  08:13:31 pm]


मोबाइल ही आता नवलाईची गोष्ट उरली नाहीये. रस्त्याने चालताना, बसमध्ये, ट्रेनमध्ये प्रत्येक चौथ्या माणसाकडे मोबाइल असतोच. मोबाइलधारकांची संख्या जशी वाढू लागली तशी त्यांच्या कॉल्सची किंमतही कमी झाली. अनेकदा समोर पीसीओ दिसला तरी एकच रुपया कॉल ना! म्हणून मोबाइलचीच बटणं फिरवली जातात. तो मोबाइल जोपर्यंत आपण वापरतो तोपर्यंत ठिक आहे. पण ट्रेनमधून किंवा बसमधून जाताना एखाद्या अनोळखी व्यक्तीने विचारले तर ' मैं फोन करू क्या आपके मोबाइल से ?' हा अनुभव आजकाल बऱ्याचजणांना आला आहे. एकदा हार्बर ट्रेनच्या प्रवासात एका बाईने थोड्याशा भांबावलेल्या नजरेने बाजूच्या कॉलेजला जाणाऱ्या मुलीकडे अशीच विचारणा केली. त्या बाईची घाबरलेली मुदा बघून त्या मुलीनेही तिला मोबाइल वापरायला दिला. मग तिच्या बोलण्यातून कळलं की ती गरोदर होती आणि तिच्या नवऱ्याशी तिची चुकामूक झाली होती. फोन करून झाल्यावर त्या बाईने मुलीला पैसे देऊ केले. मुलीला खरी परिस्थिती कळल्यावर तिने पैसे नाकारले. मग त्या बाईने तिला जवळचे चॉकलेट दिले.

पण सर्वजण असे नसतात, पुढची गंमत ऐका. अशाच एका खच्चून भरलेल्या लोकलमध्ये एक बाई मोबाइल घेऊन ऑफिसला जायच्या बेतात चढली. चारपाच बायका, पाच-दहा पोरांना घेऊन चढल्या. त्यांनी त्या बाईच्या हातात मोबाइल बघताच तिला विचारले , ' फोन लगऊ क्या ?' त्या बाईला काहीच पटकन उत्तर न देता आल्याने तीही गोंधळून ' हो ' म्हणाली. मग लटांबरासकट असलेल्या त्या बाईने मोबाइलवर दहा मिनिटे घरातल्या पोराटोरापासून म्हाताऱ्याकोताऱ्यापर्यंत सर्वांशी गप्पा मारल्या. पैसे वगैरे न विचारता सरळ ' थँकू ' म्हणून आपलं लटांबर घेऊन उतरून गेली. लोक स्वत:च्या मोबाइलचा वापर ' लँडलाइन ' सारखा करतात म्हणून दुसऱ्यांनीही त्याचा वापर तसाच करावा का ? त्यामुळे सार्वजनिक ठिकाणी आपला मोबाइल बॅगेत किंवा खिशातच ठेवा. बाहेर काढलात तर ' एक कॉल करू क्या ?' असा प्रश्ान् हमखास कानी पडेल.

तबलानवाझांचा हात...

तबलानवाझ उस्ताद झाकीर हुसेन यांच्या वाऱ्याच्या वेगाने थिरकणाऱ्या बोटांमधून निघणारी जादू सर्वांचेच कान तृप्त करून जाते. या जगप्रसिद्ध कलाकाराचा हात आपल्या पाठीवर पडल्यास त्याचंही कुणाला अप्रूप वाटतं. गेल्या आठवड्यात एका वार्ताहर परिषदेच्या निमित्ताने एका वार्ताहराला नेमका हाच अनुभव आला. वार्ताहर बैठक संपल्यावर चॅनेलवाल्या पत्रकारांशी बातचीत संपली, तेव्हा झाकीरभाई बाहेर पडताना सहज बाजूला सरकण्यासाठी त्यांनी एका वार्ताहराच्या पाठीवर हात ठेवला... या वार्ताहराने मागे पाहताच साक्षात झाकीरभाईंचाच हात आपल्या पाठीवर पडल्याचे पाहून त्याने काहीसं दचकूनच मागे पाहिलं आणि लगेच त्याचा हात हस्तांदोलनासाठी पुढे गेला. झाकीरभाईंनीही लगेच अरे, हॅपी न्यू इयर, कैसे हो, अशी ओळख दिल्यावर संवाद पुढे गेला. झाकीरभाईंच्या हाताची जादू कसा मैफलीबाहेरही कसा संवाद साधू शकते, त्याचाच हा दाखला होता. इतर वार्ताहरांनी मात्र या वार्ताहरास आपली पहिल्यापासून ओळख आहे का, अरे वा, याबद्दल प्रशस्ती दिली. वार्ताहरही थोडी कॉलर ताठ करून गेला.

उडी

राजकारणात कोणाचेच स्थान अढळ नसते. सर्वात पुढे असलेला अचानक मागे पडतो, तर मागचा हा-हा म्हणत कधी पुढे निघून जातो हे इतरांना कळतही नाही. शिवसेनेतफेर् देण्यात येणाऱ्या ममता पुरस्कारांचा वितरण सोहळा नुकताच रंगशारदा येथे पार पडला. यावेळी शिवसेनेतील नेतेमंडळी आणि इतर पदाधिकारी-कार्यकतेर् बऱ्याच दिवसांनी एकत्र जमले होते. शिवसेनाप्रमुख कार्यक्रमाला येणार असल्याने सर्वचजण त्यांचीच वाट पाहत होते. मात्र आठ वाजले तरी शिवसेनाप्रमुख न आल्याने कुजबूज सुरू झाली. त्यावर पुढच्या रांगेत बसलेल्या एका नेत्याने मागच्या रांगेतील एका नेत्याकडे सहज विचारणा केली असता त्याने अगदी सहजपणे शिवसेनाप्रमुख येणारच नसल्याचे सांगितले. ते अमुक ठिकाणी असल्याने येऊ शकणार नाहीत असेही तो म्हणाला. एकेकाळी ' मातोश्री ' ची खडा न् खडा माहिती ठेवणाऱ्या पुढच्या रांगेतील या नेत्याला हे माहित नसल्याचे पाहून आजुबाजूच्या नेत्यांनाही आश्चर्य वाटले. गेल्या काही वर्षांत जोरदार प्रगती करीत असलेला मागच्या रांगेतील या नेत्याला पुढच्या रांगेतील नेत्याने मग अगदी आग्रहाने आपल्या शेजारी बसण्यास बोलावले. तो नाही-नाही म्हणत असताना पुढच्या रांगेतील नेत्याने त्याला रांगेतून हळू-हळू चालत येऊन आपल्या शेजारी बसण्याची खूण केली. मात्र मागच्या रांगेतील नेत्याने रांगेतून पुढे जाण्यात वेळ न दवडता थेट उडी मारून पुढच्या रांगेतील खुचीर्वर बस्तान ठोकलेे. मातोश्रीच्या रांगेतील अनेकांना मागे टाकून तो अशीच पुढे उडी घेईल, असेच जणू त्याक्षणी वाटले!

( हा मजकूर श्रुती गणपत्ये, समीर कवेर्, संजय व्हनमाने यांनी लिहिला आहे.)

 
</text>
</doc>
