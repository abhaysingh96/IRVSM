<doc>
<docno>984660.cms.txt</docno>
<text>
 
महाराष्ट्र
स्टार ऑक्झिकेम बंद करण्याचा निर्णय
[ Saturday, January 08, 2005  07:54:16 pm]


म. टा. वृत्तसेवा

कोल्हापूर : चिपरी येथील गावकऱ्यांच्या तीव्र भावना लक्षात घेऊन स्टार ऑक्झिकेम कंपनीचा कारखाना बंद करण्याचा निर्णय व्यवस्थापकांनी घेतला आहे. कंपनीचे प्रमुख संजय घोडावत यांनी यासंबंधीची घोषणा येथे केली तेव्हा नागरिकांनी आनंद व्यक्त केला.

या कारखान्यातून बाहेर पडणाऱ्या रसायनांमुळे गावातील विहिरी व कूपनलिकांचे पाणी दूषित होत असून त्यामुळे स्थानिक नागरिकांनी हा कारखाना बंद करण्यासाठी तीन वर्षांपासून आंदोलन सुरू केले होते. परंतु तरीही कारखाना बंद न करण्यात आल्यामुळे गेल्या आठवड्यात सुमारे चार हजारांच्या प्रक्षुब्ध जमावाने मोर्चा काढून स्टार उद्योग समूहाच्या कार्यालयावर दगडफेक व जाळपोळ केली. त्यात कंपनीचे सुमारे पाच कोटी रुपयांचे नुकसान झाले.

हे लक्षात घेऊन खासदार निवेदिता माने यांच्या नेतृत्वाखालील एका शिष्टमंडळाने घोडावत कुटुंबियांची भेट घेतली आणि ग्रामस्थांच्या भावना त्यांच्या कानावर घातल्या. त्यानंतर हा कारखाना बंद करण्याचा निर्णय जाहीर करण्यात आला.

 
</text>
</doc>
