<doc>
<docno>984824.cms.txt</docno>
<text>
 
महामुंबई
हिंदुस्थान लिव्हर कर्मचाऱ्यांसमोर स्वेच्छानिवृत्तीचा पर्याय
[ Saturday, January 08, 2005  11:56:11 pm]


म. टा. प्रतिनिधी

मुंबई : हिंदुस्थान लिव्हरने शिवडी येथील आपल्या कारखान्यातील कर्मचाऱ्यांना पुन्हा एकदा स्वेच्छानिवृत्तीचा पर्याय दिला असून विद्यमान वेतनाएवढी रक्कम दरमहा निवृत्तीवेतन म्हणून देण्याची तयारी दर्शविली आहे.

उत्पादन खर्च वाढल्याने शिवडी येथील कारखाना तोट्यात गेला असल्याचे हिंदुस्थान लिव्हरच्या व्यवस्थापनाचे म्हणणे आहे. कारखाना मुंबईबाहेर हलविण्याच्या प्रयत्नांना कर्मचाऱ्यांकडून प्रतिसाद न मिळाल्याने तो आपल्याच एका उपकंपनीकडे वर्ग करण्याचा निर्णय व्यवस्थापनाने घेतला आहे. त्याचबरोबर कर्मचाऱ्यांसमोर स्वेच्छानिवृत्तीचा पर्याय मांडण्यात आला आहे.

यातही दोन पर्याय असून पहिल्या पर्यायानुसार इच्छुक कर्मचाऱ्यांना विद्यमान वेतनाइतकी रक्कम निवृत्तीच्या वयापर्यंत निवृत्तीवेतन म्हणून देण्याचा प्रस्ताव आहे. या कर्मचाऱ्यांचे सरासरी वेतन 15 हजार रुपये असून त्यामुळे त्यांना 15 लाख रुपयांच्या आसपास रक्कम मिळेल. तसेच, त्यांना मिळणारा भविष्यनिधी व ग्रच्युईटीचा विचार केल्यास ही रक्कम 19 ते 30 लाख रुपयांवर जाईल, असे व्यवस्थापनाचे म्हणणे आहे. एक हजाराहून अधिक कर्मचारी असलेल्या उद्योगातील ही सर्वाधिक रकमेची स्वेच्छानिवृत्ती योजना असल्याचाही व्यवस्थापनाचा दावा आहे. दुसऱ्या पर्यायात पाच लाख रुपयांपर्यंतची रक्कम एक रकमी देण्यात येणार असून त्याशिवाय 5800 ते 9000 रुपये दरमहा निवृत्तीवेतन देण्यात येणार आहे. फेब्रुवारी अखेरीपर्यंतच वा कारखाना उपकंपनीकडे वर्ग करण्याची प्रक्रिया पूर्ण होईपर्यंत ही योजना खुली राहणार आहे.

मोदीस्टोन कामगारांची रविवारी बैठक

मुंबई (म. टा. प्रतिनिधी) : शिवडी येथील गेली आठ वषेर् बंद असलेल्या मोदीस्टोन कंपनीतील कामगारांना त्यांची कायदेशीर देणीही मिळू शकली नसून राज्य सरकारनेच पुढाकार घेऊन याबाबत काहीतरी मार्ग काढावा, अशी कामगारांची अपेक्षा आहे.

मालकांमधील मतभेदांमुळे कंपनी बंद पडली होती. कामगारांना नोटीसही न देता व्यवस्थापनाने टाळेबंदी जाहीर केली होती. आता ' लिक्विडेशन ' मध्ये गेल्याने कामगारांना त्यांची कायदेशीर देणीही मिळू शकलेली नाहीत. त्यामुळे अत्यंत हलाखीच्या स्थितीत कामगारांना जीवन जगावे लागत आहे. कंपनीबाबत हायकोर्टातही केस सुरू आहे. त्यामुळे याबाबतच विचार करण्यासाठी रविवारी कामगारांची एक बैठकही कंपनीच्या दारात बोलाविण्यात आली आहे.

 
</text>
</doc>
