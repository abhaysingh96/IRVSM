<doc>
<docno>984392.cms.txt</docno>
<text>
 
महामुंबई
झोपड्यांवरील धडाकेबाज कारवाईला उपमुख्यमंत्र्यांचाच सुरुंग
[ Saturday, January 08, 2005  01:11:19 am]


म. टा. प्रतिनिधी

मुंबई ; उपमुख्यमंत्री आर. आर. पाटील यांनी ठाम निर्धाराने सुरू केलेल्या मुंबईतील झोपड्या पाडण्याच्या धडाकेबाज कारवाईला अनधिकृत बांधकामांवरील कारवाईच्या मुद्द्याचे बुजगावणे करून स्वत:च सुरुंग लावला आहे, अशी प्रतिक्रिया महापालिकेच्या स्तरावर उमटली असून गेल्या महिनाभरात तब्बल 64 हजार झोपड्या पाडणाऱ्या पथकांचे नीतीधैर्य खच्ची होण्याची भीती निर्माण झाली आहे.

पोलिस बंदोबस्त काढून घेण्याची धमकी देण्यापेक्षा महापालिकेने सादर केलेल्या झोपडीदादांवर पोलिसांकडून कारवाई का झाली नाही, असा सवालही उपस्थित झाला आहे.

महापालिका आयुक्तांकडून अनधिकृत बांधकामांची यादी सादर होत नसल्यामुळे असेच सुरू राहिले, तर झोपड्यांच्या कारवाईला मिळणारा पोलिस बंदोबस्त काढून घेण्यात येईल, असा इशारा आर. आर. पाटील यांनी दिला आहे. कायदा- सुव्यवस्था राखण्याची जबाबदारी कायद्याने पोलिसांवर टाकली असताना पोलिस बंदोबस्त पुरविणार नाही, असे उपमुख्यमंत्री म्हणूच कसे शकतात, असा प्रश्न अनेकांना पडला आहे. सार्वजनिक जागांवर उभ्या राहिलेल्या झोपड्या विनानोटीस पाडण्याइतकी खाजगी भूखंडांवरील अनधिकृत बांधकामांवरील कारवाई सोपी नाही. शिवाय केवळ बड्या धनिकांच्या अनधिकृत बांधकामांना वेगळे काढता येणार नाही. सरसकट सर्व अनधिकृत बांधकामांवर कारवाई करायची, तर हातोडा मारण्यापेक्षा कायदेशीर लढाई जोरकसपणे लढावी लागेल. आजपर्यंत अनेक बड्या धनिकांनी केलेल्या अनधिकृत बांधकामांची प्रकरणे कोर्टाच्या लढाईत स्थगितीमुळे अडकली आहेत.

बड्या धनिकांच्या अनधिकृत बांधकामांची यादी कधी सादर करणार, असे विचारले असता आयुक्त जॉनी जोसेफ यांनी सांगितले की, आतापर्यंत वॉर्ड स्तरांवरील 592 अनधिकृत बांधकामांची यादी उपमुख्यमंत्र्यांच्या कार्यालयात पाठविण्यात आली आहे. मात्र इतर धनिकांच्या बाबतीतील प्रकरणे वेगळी काढता येणे अशक्य आहे. सर्वच इमारतींचा आढावा घेऊन अनधिकृत बांधकामांची छाननी करायची, तर त्यास वेळ निश्चितच लागेल. झोपड्यांच्या बाबतीत हे काम कमी वेळखाऊ होते. खाजगी जागांवरील बांधकामांबाबत कोणतीही कारवाई करण्यापूवीर् त्यांना नोटीस देणे व इतर कायदेशीर प्रक्रियेचा अवलंब करावाच लागतो. अन्यथा कोर्टात ते प्रकरण सिध्द होऊ शकणार नाही. अरिहंत इमारत पाडण्याचे काम अशा कायदेशीर प्रक्रियेचा अवलंब केल्यानंतरच करण्यात येत आहे.

उपमुख्यमंत्र्यांनी केलेल्या विधानातून त्यांची धरसोड वृत्तीच समोर येते, अशी प्रतिक्रिया सभागृहनेते प्रभाकर शिंदे यांनी व्यक्त केली. झोपड्या पाडण्याची कारवाई सुरूच राहील, अशी ग्वाही महापौर महादेव देवळे यांनी दिली आहे.

तीन वर्षांत 3 लाख

गेल्या एका वर्षात मुंबईत 44 हजार झोपड्या उभ्या राहिल्या होत्या. सन 2000 ते 2003 पर्यंतच्या काळात उभ्या राहिलेल्या झोपड्यांची संख्या तीन लाखांच्या घरात असल्याचे प्राथमिक आढाव्यात आढळले आहे. पाडण्यात आलेल्या 60 हजार झोपड्यांमधील लोक नक्की घरी गेले का आणि गेले असतील तर कुठे गेले, हे अजून गुलदस्त्यात आहे.

 
</text>
</doc>
