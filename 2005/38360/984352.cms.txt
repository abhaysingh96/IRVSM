<doc>
<docno>984352.cms.txt</docno>
<text>
 
महाराष्ट्र
पुण्यात हेल्मेटसक्तीने केवळ दुखणी वाढतील
[ Saturday, January 08, 2005  12:46:23 am]


म. टा. प्रतिनिधी

पुणे : जगामध्ये सुरळीत आणि वेगवान वाहतूक असणाऱ्या ठिकाणीच हेल्मेटसक्तीची अंमलबजावणी होऊ शकते. पुण्यासारख्या वाहुतकीने गजबजलेल्या शहरात हेल्मेटसक्ती म्हणजे केवळ चालकांसाठी मानदुखीच ठरेल, असे मत डॉ. राजीव शारंगपाणी यांनी शुक्रवारी व्यक्त केले.

र्फग्युसन कॉलेजमध्ये ' मुक्तछंद ' महोत्सवाअंतर्गत ' ट्रॅफिक : ऑल वेज जॅमड् ' या विषयावर आयोजित परिसंवादात ते बोलत होते. यावेळी ज्येष्ठ पर्यावरणवादी सुजित पटवर्धन, पीएमटीचे महाव्यवस्थापक राधेश्याम मोपलवार आणि महापालिकेत नव्याने समाविष्ट केलेल्या गावांच्या विकास आराखड्यातील नियोजन समितीच्या सदस्या अनिता गोखले उपस्थित होत्या. र्फग्युसन कॉलेजमधील विद्यार्थ्यांनी अभिरूप न्यायालयाच्या माध्यमातून वाहतुकीसंदर्भातल्या या महत्त्वाच्या प्रश्ानला वाचा फोडल्यानंतर त्यावर भाष्य करताना या तज्ज्ञांनी आपली मनोगते व्यक्त केली.

शहरातल्या रस्त्यांवरची वाहनांची गदीर् बघता हेल्मेटसक्ती निश्चितच हितावह नाही. त्यामुळे दुचाकी चालकांच्या आरोग्यासंबंधी अनेक महत्त्वाचे प्रश्ान् निर्माण झाल्याचा गेल्यावेळेचा अनुभव असल्याचे सांगून जी गोष्ट करायला पाहिजे ; त्याच्या नेमकी उलट गोष्ट आपण करत असल्याने अशा त्रासांना सामोरे जावे लागते, असेही त्यांनी सांगितले.

बहुसंख्य कॉलेज विद्यार्थ्यांना पीएमटीविषयी असणाऱ्या शंकांचे निरसन करताना पीएमटीचे महाव्यवस्थापक राधेश्याम मोपलवार म्हणाले की, विविध स्तरांवर पीएमटी सुधारणेच्या प्रयत्नांना सुरुवात झाली असून तीन ते चार महिन्यांच्या आगामी काळात त्यात झालेले बदल नजरेस येतीलच. रस्त्यावरील पीएमटी बसेसची संख्या वाढवण्याबरोबरच गेल्या 25 ते 30 वर्षांपासून अस्तित्त्वात असणाऱ्या पीएमटीच्या मार्गांची पुनर्रचनाही करण्यात येणार आहे.

रस्त्यावर ' ब्रेक डाऊन ' होणाऱ्या पीएमटीच्या संख्येत बरीच घट झाली असून एप्रिलपर्यंत त्याचे प्रमाण अवघ्या 10 ते 15 गाड्यांपुरतेच मर्यादित होईल, असा विश्वास त्यांनी व्यक्त केला. ज्ञानेश्वर विद्यापीठाच्या सहकार्याने पीएमटी वर्कशॉपमधील सर्व कामगारांच्या कौशल्य विकसन कार्यक्रमाला येत्या सोमवारपासून सुरुवात होणार असल्याचेही त्यांनी सांगितले.

पुण्यापेक्षा पाच पट मोठ्या असणाऱ्या मुंबईत सुमारे 88 टक्के जनता सार्वजनिक वाहतूक व्यवस्थेवर अवलंबून असताना पुण्यात मात्र जेमतेम 25 टक्के जनताच या व्यवस्थेवर विसंबलेली आहे. त्यामुळे सार्वजनिक वाहतूक व्यवस्था सक्षम झाली, तरच शहराच्या वाहतुकीत सुधारणा घडू शकतील, असे मत सुजित पटवर्धन यांनी व्यक्त केले.

प्रत्येक बाबतीत प्रशासनाला नावे ठेवण्यापेक्षा कायदा पाळण्याची जबाबदारी रहिवाशांनी योग्य तऱ्हेने पार पाडली, तर अनेक समस्यांवर तोडगा निघू शकतो.

 
</text>
</doc>
