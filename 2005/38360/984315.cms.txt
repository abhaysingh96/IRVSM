<doc>
<docno>984315.cms.txt</docno>
<text>
 
सदर
सुरक्षा रक्षकांना वालीच नाही!
[ Saturday, January 08, 2005  12:19:41 am]


माजी मंत्र्यांच्या ' पीए ' चीही एजन्सी

मंडळाकडे नोंदणी असलेल्या रक्षकांची संख्या 15 हजार आहे. तर मुंबई-ठाणे परिसरात भूछत्रासारख्या 200 हून अधिक खाजगी एजन्सी उगवल्या आहेत. त्यांच्या माध्यमातून दोन लाखांच्या आसपास सुरक्षा रक्षक काम करीत असावेत, असा अंदाज आहे. या रक्षकांच्या जीवावर दरमहा कोट्यवधी रुपये एजन्सीचालक कमावतात. त्यामुळेच अनेक निवृत्त पोलिस अधिकाऱ्यांनी अशा एजन्सी सुरू केल्याच, पण माजी कामगार मंत्र्यांचा खासगी सचिव व एका कामगार अधिकाऱ्याने मिळून पत्नीच्या नावाने अशी एजन्सी सुरू केली आहे.

प्रागतिक विचारांचे राज्य म्हणून महाराष्ट्राची ख्याती आहे. हा विचार केवळ सामाजिक क्षेत्रापुरता मर्यादित नसून जीवनाच्या सर्वच क्षेत्रांत महाराष्ट्राने स्वत:चा ठसा उमटवला आहे. कारभार करतानाही कष्टकरी, गरीब, भूमिहीन, शेतमजूर, असंघटित कामगार यांचाच विचार केला गेला. त्यामुळेच ज्या योजनेचा देशात आज विचार होतोय, ती ' रोजगार हमी योजना ' 25 वर्षांपूवीर्च राज्यात अस्तित्वात आली. अशाचप्रकारे ओझी वाहण्याचे काम करणाऱ्यांसाठी माथाडी कायदा आणि माथाडी मंडळे अस्तित्वात आली. सुरक्षा रक्षकांसाठी सुरक्षा रक्षक कायदा आणि सुरक्षा रक्षक मंडळ स्थापन झाले. कापूस-उत्पादकांचे शोषण थांबविण्यासाठी कापूस एकाधिकार खरेदी योजना सुरू झाली. हे कायदे आणि योजनांमुळे अनेकांच्या जगण्याला आधार मिळाला, त्यांना कायद्याचे संरक्षण मिळाले!

पण, सुरक्षा रक्षक मंडळाबाबत राज्याच्या कामगार मंत्र्यांनी जे तारे तोडले आहेत, ते पाहता कुणासाठी राज्य चालवतो तेच राज्यकतेर् विसरू लागले आहेत की काय, असा प्रश्ान् पडतो. छोट्या-मोठ्या उद्योगांना सुरक्षा रक्षकांची गरज भासते. ठेकेदारांच्या माध्यमातून असे सुरक्षा रक्षक नेमण्यात येत असल्याने त्यांचे मोठ्या प्रमाणावर शोषण होई. किरकोळ रक्कम हातावर टेकवून बारा-बारा तास त्यांना राबवून घेण्यात येत होते. याबाबत तक्रारी आल्याने राज्य सरकारने 1981 मध्ये सुरक्षा रक्षक योजना व तिच्या माध्यमातून सुरक्षा रक्षक मंडळ अस्तित्वात आणले.

कायदा करताना ज्या रक्षकांना, सुरक्षा रक्षक मंडळाकडून मिळू शकणाऱ्या वेतनापेक्षा अधिक वेतन मिळत होते, त्यांना या कायद्यापासून सूट देण्यात आली. ही सवलत वैयक्तिक होती. त्यामुळे कायदा झाल्यानंतर खाजगी एजन्सींचे अस्तित्व संपुष्टात यायला हवे होते. मात्र चुकीचा अर्थ लावून 29 खाजगी एजन्सीजना मोकळे रान देण्यात आले. हे प्रकरण अगदी सुप्रीम कोर्टापर्यंत गेले. तेथेही कोर्टाने खाजगी एजन्सीजना सूट देता येणार नाही, अशीच भूमिका घेतली.

पण, त्यानंतर कायदाच बदलण्याचा घाट घालण्यात आला. शिवसेना-भाजप युतीच्या काळात हा उपद्व्याप करण्यात आला आणि खाजगी एजन्सीजची संख्या 78 च्या पुढे गेली. कायद्यात सुधारणा करतानाही या एजन्सीजवर काही बंधने होती. ज्या कंपन्या वा उद्योगांची सुरक्षा रक्षक मंडळाकडे नोंदणी झाली आहे, त्यांच्याकडे खाजगी एजन्सीजना सुरक्षा रक्षक पुरविण्यास मनाई होती. तरीही अशा 100 उद्योगांमध्ये परस्पर खाजगी एजन्सीजचे सुरक्षा रक्षक नेमण्यात आले आहेत. त्याचप्रमाणे आपल्याकडील सुरक्षा रक्षकांची माहिती या एजन्सीजनी मंडळाला देणे आवश्यक आहे. मात्र, यातील कुठलीच गोष्ट या एजन्सीज पाळत नसूनही त्यांच्यावर कोणतीही कारवाई होऊ शकत नाही. मुळात कायद्यात सुधारणा करताना कायद्याच्या कलम 13 मध्ये मंडळास असलेले कारवाईचे अधिकारच काढून घेण्यात आले. याबाबत सुधारणा करण्याची अनेकवेळा विनंती करूनही कामगार मंत्रालयाने त्याची दखल घेतलेली नाही. त्यामुळे नियमांचे पालन न करणाऱ्या 1800 उद्योग वा आस्थापनांच्या विरोधात मंडळाने लेखी तक्रारी करूनही एकाही विरुद्ध कारवाई झालेली नाही.

धक्कादायक बाब म्हणजे ट्रिग सिक्युरिटी या एजन्सीने तर बनावट राजपत्र तयार करून सरकार व न्यायालयाची फसवणूक करण्याचा प्रयत्न केला होता. पण या एजन्सीजविरुद्धही कारवाई करू नका, सांभाळून घ्या, असेच मंत्रालयातून सांगण्यात येत असल्याची सुरक्षा रक्षक मंडळातील अधिकाऱ्यांची तक्रार आहे.

खाजगी एजन्सी सुरक्षा रक्षकांना अधिक वेतन वा सवलती देत असत्या, तर तक्रारीचा प्रश्ान् नव्हता. मात्र, सरसकट या एजन्सीजकडून सुरक्षा रक्षकांचे शोषण होते. मंडळाकडे नोंदणी झालेल्या रक्षकांना आठ तासांच्या कामासाठी एकूण 3200 रुपये वेतन देण्यात येते. यातील 2900 रु. हातात पडतात. 300 रु.तून भविष्य निर्वाह निधी, ग्रॅच्युईटी, बोनस, रजेचा पगार, आरोग्य विमा योजना याची तरतूद केली जाते. त्यामुळे 1981 च्या सुमारास मंडळामार्फत नोकरीस लागलेला सुरक्षा रक्षक निवृत्त होताना किमान दोन-अडीच लाख रु. घेऊन घरी जातो. याशिवाय प्रत्येक रक्षकाचा एक लाख रु.चा विमा मंडळाने उतरविलेला आहे.

दुसरीकडे खाजगी एजन्सी 2400 रु.च्या आसपास पगार देतात. काही ठिकाणी 3200 रु. पगार असला तरी त्यासाठी 12 तास राबवून घेण्यात येते. त्यामुळे आठ तासांचा पगार 2400 रु.च पडतो. साप्ताहिक सुटीही नसते. भविष्य निर्वाह निधी, ग्रॅच्युईटी, बोनस, रजेचा पगार, आरोग्य विमा आदी लाभ दूरच राहिले. अशा स्थितीत कामगार मंत्री नबाब मलिक कुणासाठी सुरक्षा रक्षक मंडळ मोडीत काढण्याचा विचार करीत आहेत, असा प्रश्ान् आहे.

आज रोजगाराच्या संधी फारशा उपलब्ध नाहीत. मात्र असुरक्षिततेच्या भावनेमुळे अगदी हाऊसिंग सोसायट्याही सुरक्षा रक्षक नेमू लागल्या आहेत. सुरक्षा रक्षक मंडळामार्फत काम करणाऱ्या रक्षकांपैकी 90 टक्के मराठीच आहेत. त्यामुळे मंडळाच्या माध्यमातून कमी शिकलेल्या वा अल्पशिक्षित हजारो मराठी तरुणांना नोकऱ्यांची संधी उपलब्ध होऊ शकते. त्यामुळेच न्यायालयाच्या आदेशांचे पालन करून सरकारने खाजगी एजन्सीजवर बंदी घालावी, अशी मागणी करण्यात येत आहे. सुरुवात म्हणून म्हाडा, औद्योगिक विकास मंडळ, महानगर क्षेत्रविकास प्राधिकरण, रस्ते विकास महामंडळ यांना तरी सुरक्षा रक्षक मंडळाच्या माध्यमातूनच रक्षक घेण्याची सक्ती केल्यास किमान चार ते पाच हजार तरुणांना भरवशाची नोकरी व पगार ताबडतोब मिळू शकेल.

प्रभाकर नारकर

 
</text>
</doc>
