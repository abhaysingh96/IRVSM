<doc>
<docno>984373.cms.txt</docno>
<text>
 
महाराष्ट्र
कल्याण-डोंबिवलीत साटम, पुजारी टोळीचा धुमाकूळ
[ Saturday, January 08, 2005  12:58:14 am]


सुनील जावडेकर

ठाणे : कुख्यात गुंड सुरेश मंचेकर पोलिस चकमकीत ठार झाल्यानंतरही कल्याण- डोंबिवली परिसरातील थंडावलेले खंडणीचे सत्र पुन्हा जोर धरत असून रवि पुजारी, गुरु साटम टोळीकडून या भागातील बिल्डर्स, व्यावसायिकांना धमक्या येण्याचे प्रकार पुन्हा सुरु झाले आहेत.

बुधवारी येथील एका बिल्डरच्या कार्यालयात शिरलेल्या तीन रिव्हॉल्व्हरधारी तरुणांनी 25 लाख रुपयांची मागणी करुन त्या बिल्डरला रिव्हॉल्व्हरच्या दस्त्याने मारहाण केली. ते तरुण बाहेर पडल्यावर काही मिनिटातच रवि पुजारीचा त्याला धमकीचा फोन आला.

गेल्या 2-3 महिन्यांपासून या भागातील केबलचालक, हॉटेल व्यावसायिक, बिल्डर्स आणि अन्य उद्योजकांना अशा धमक्या दिल्या जात आहेत. त्यापैकी काही जणांनी स्थानिक पोलिसांकडे तर काहींनी खंडणी विरोधी पथकाकडे तक्रारी केल्या आहेत. पण बऱ्याच जणांनी भीतीपोटी केवळ गप्प बसण्याचा मार्ग पत्करल्याचे समजते.

डोंबिवली पूवेर्तील एका केबल व्यावसायिकालाही दूरध्वनीवर पाच लाखांची खंडणी न दिल्यास ढगात पाठविण्याची धमकी देण्यात आली आहे. या प्रकरणी रामनगर पोलिस ठाण्यात गुन्हा दाखल झाला असून खंडणीविरोधी पथकाकडे तपासाची सूत्रे सोपविण्यात आली आहेत.

दीड वर्षापूवीर् सुरेश मंचेकर मारला गेल्यानंतर लगेचच त्याचा उजवा हात महाराज यालाही खंडणी विरोधी पथकाने अटक केली आणि मंचेकर टोळीचा बिमोड झाला. त्यानंतर राजा गवारी टोळीच्या गुंडांनी आपले वर्चस्व प्रस्थापित करण्याचा प्रयत्न केला. पण त्यातला मुख्य राजेंद परदेसी ऊर्फ बारक्या याला खंडणी विरोधी पथकाने गजाआड केले तर राजेश शहा ऊर्फ घामच्या फरार आहे.

या दरम्यान 2001 साली पुजारी टोळीच्या नितीन सावंतने दिवसाढवळया स्टेनगनने मनोहर पालन या केबल चालकाची हत्या केली होती.

सावंत सप्टेंबरमध्ये पोलिस निरीक्षक रविंद आंग्रे यांच्याबरोबर झालेल्या चकमकीत मारला गेला. त्यानंतर या टोळीच्या कारवाया काहीशा थंडावल्या होत्या. मात्र गेल्या महिन्यांपासून ही टोळी पुन्हा कार्यरत होऊन हातपाय पसरु पहात असल्याचे दिसत आहे.

या प्रकाराला कंटाळून, कल्याण-डोंबिवलीमधील भयभीत झालेल्या व्यावसायिकांनी गुरुवारी गृहमंत्री आर. आर. पाटील यांची भेट घेतली. या भेटीत सदर व्यावसायिकांनी केलेल्या मागणीनुसार गृहमंत्र्यांनी पोलिस आयुक्तांना कठोर कारवाईचे आदेश दिल्याचे समजते.

पोलिसांनी आपली शस्त्रे म्यान केल्यानेच गुन्हेगारांमधील भीती नष्ट झाली आहे. त्यामुळेच दिवसाढवळया दरोड्याचे प्रकारही घडत आहेत, अशी उघडउघड चर्चा होत असून खंडणी विरोधी पथकाने तरी धडक कारवाई करावी, अशी अपेक्षा व्यावसायिक व्यक्त करीत आहे.

 
</text>
</doc>
