<doc>
<docno>984367.cms.txt</docno>
<text>
 
महाराष्ट्र
मराठीला ज्ञानभाषा बनवले पाहिजे!
[ Saturday, January 08, 2005  12:55:13 am]


म. टा. प्रतिनिधी

ठाणे : भाषेच्या दाराने मूल माणसांच्या जगात प्रवेश करते, त्या भाषेला येणारे रसाळ फळ म्हणजे साहित्य. भाषा, जीवन आणि संस्कृती ही अंगे अलग करता येत नाहीत. त्यामुळे मराठीवरचे संकट हे संस्कृतीवरचे संकट मानले पाहिजे आणि मराठीला घरीदारी, सरकार दरबारी, न्यायालयात मानाचे स्थान कसे मिळेल यासाठी प्रयत्नशील राहिले पाहिजे. न्यायाधीशांनी मराठीत निकालपत्रे लिहून तिला इंग्रजीसारखा दर्जा प्राप्त करून दिला पाहिजे, मराठीला ज्ञानभाषा बनवले पाहिजे, असे आग्रही आवाहन निवृत्त न्यायमूतीर् राजाभाऊ गवांदे यांनी शुक्रवारी येथे कोकण मराठी साहित्य संमेलनाच्या उद्घाटनप्रसंगी केले.

मृतप्राय झालेल्या हिब्रू भाषेला वाङ्मयाचे नोबेल पारितोषिक मिळाले. हे काम इस्त्रायलसारख्या देशाने केले, मग ज्ञानेश्वर, तुकारामांच्या मराठीला ते का जमू नये, असा सवालही त्यांनी केला.

ज्येष्ठ साहित्यिक श्री. ना. पेंडसे यांचा अध्यक्ष माधव गडकरी यांच्या हस्ते ' साहित्यमहषीर् ' पुरस्कार देऊन गौरव करण्यात आला. रसिकांनी त्यांना उभे राहून मानवंदना दिली. सत्काराला उत्तर देताना पेंडसे यांनी हा आयुष्यातील अविस्मरणीय प्रसंग असल्याचे सांगितले. पारितोषिके, सन्मान अनेक मिळाले. मात्र हा थेट हृदयाला जाऊन भिडणारा सत्कार आहे. घरच्या मायेच्या माणसांनी पाठीवरून हात फिरवावा तसे वाटत असल्याचेही ते म्हणाले.

' कोमसाप ' चे विश्वस्त-अध्यक्ष मधु मंगेश कणिर्क यांनी साहित्य संमेलने समाजाला उन्नत करीत असल्याने त्यांची आवश्यकता असल्याचे सांगितले. तसेच मुंबईतील मराठी संस्कृतीच्या ऱ्हासाचाही त्यांनी वेध घेतला. ते म्हणाले : पाहुण्यांचा सन्मान करण्याची मराठी संस्कृती आहे. परंतु पाहुण्यांनी आणि त्यांना पाठवणाऱ्यांनीही मुंबईत किती लोक राहू शकतील याचा विचार करण्याची वेळ आली आहे. मुंबईवर फार मोठा बोजा टाकू नये, येणाऱ्यांनी त्याचा विचार करावा आणि त्यांची मेहमानगिरी सरकारने थांबवावी.

स्वागताध्यक्ष सतीश प्रधान यांनी सध्याच्या शिक्षणपद्धतीविषयी चिंता व्यक्त करताना समाजातील साहित्यिक, विचारवंत यांना याबाबत दिशादर्शन करण्याचे आवाहन केले.

ठाण्याचे पालकमंत्री व उत्पादनशुल्क मंत्री गणेश नाईक यांनी कणिर्कांचा मुद्दा पुढे नेत वाटसरूने घर ताब्यात घेण्याचा प्रयत्न करू नये, असा इशारा दिला. महाराष्ट्रावर मराठी माणसाचा अधिकार आहे हे स्पष्टपणे बोलायला अनेक लोक राजकारणामुळे घाबरतात. पण असे स्पष्टपणे बोलण्याची वेळ आता आली आहे.

यावेळी महापौर शारदा राऊत , ' कोमसाप ' चे कार्याध्यक्ष एल. बी. पाटील, पूर्व संमेलनाध्यक्ष वि. बा. प्रभुदेसाई यांचीही भाषणे झाली. अ. भा. मराठी साहित्य संमेलनाचे नियोजित अध्यक्ष केशव मेश्राम, नाट्य संमेलनाचे नियोजित अध्यक्ष सुरेश खरे, मंगेश पाडगावकर, विजया राजाध्यक्ष, शं. ना. नवरे यांचा समारंभात सत्कार करण्यात आला. ज्येष्ठ सनईवादक शैलेश भागवत यांच्या सनईवादनाने संमेलनास प्रारंभ झाला. त्यानंतर अनिरुद्ध जोशी आणि त्यांच्या सहकाऱ्यांनी कोकणगीत व स्वागतगीत सादर केले. वासंती वर्तक यांनी उद्घाटन सोहळ्याचे सूत्रसंचालन केले. केशव मेश्राम यांच्या अध्यक्षतेखाली रंगलेल्या निमंत्रितांच्या कविसंमेलनाने पहिल्या दिवसाची सांगता झाली.

 
</text>
</doc>
