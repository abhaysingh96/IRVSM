<doc>
<docno>984607.cms.txt</docno>
<text>
 
संवाद
 निवडुंगाची फुले
[ Saturday, January 08, 2005  07:09:35 pm]


अनाथ मुलांच्या जीवनावर आधारित कथांचा हा संग्रह अतिशय बोलका! या कथांतील जाणीव तितक्यात तीव्रतेनं लोकांना व्हावी यासाठी मुलांच्या आत्मकथनाच्या स्वरूपात सर्व कथा मांडल्या आहेत.

या मुलांनी अजाण वयातच भोगलेलं दु:ख, हाल, कुटुंबाची झालेली वाताहत अशा अनेक गोष्टी या पुस्तकात येतात. अनेक चांगल्या-वाईट प्रसंगातून गेल्यामुळे लहान वयातच मोठी झालेली मुले आणि त्यांच्या भावविश्वाचे त्यांनी अचूक वर्णन केले आहे. मुलांसाठीचं लेखन हे नेहमी मजेशीर, विनोदी किंवा जादूभोवती फिरणारं असतं. पण या पुस्तकात आपल्याच समाजात राहणाऱ्या मुलांना किती भयानक गोष्टी सहन कराव्या लागतात, त्यांच्या वाट्याला उपेक्षा येते किंवा आईवडिल असूनही नसल्यासारखे होतात याचे भेदक वर्णन लेखिकेने मुलांच्या शब्दांत केले आहे.

निवडुंगाची फुले

लेखक : डॉ. मथु सावंत, मथुरेश, शाहूनगर, नांदेड- 431602 फोन ( 02462)232033

पाने : 73, किंमत : 50 रुपये

कशासाठी कुठवर

पुस्तकातील बहुतेक लेख जानेवारी- डिसेंबर 2002 या काळात लोकमत या दैनिकात ' कशासाठी ?.... कुठवर ?...' या सदरात प्रसिद्ध झालेले आहेत. तसेच महाराष्ट्र टाइम्समधल्याही काही लेखांचे संकलन येथे केले आहे. लेखकाने अर्थशास्त्र, राजकारणापासून चित्रपट, जाहिरात, शिक्षण अशा अनेक विषयांवर लेखन केलं आहे. स्फुटलेखन प्रकारातील हे लेख माहितीप्रद असून विचार करायला भाग पाडणारे आहेत. संस्कार, ठेविले अनंते, बोले तैसा चाले, बिकट वाट वहिवाट, जुने ते सोने या पूर्वापार चालत आलेल्या संतवचनांचा आधार घेत सद्यपरिस्थितीशी त्याची सांगड घालण्याचा चांगला प्रयत्न लेखकाने केला आहे. प्रासंगिक विषयांवर लेखन करताना नव्याचा स्वीकार, नवीन तंत्रज्ञानाचे स्वागत, जुने ते सोने ही वृत्ती टाकण्याचा आग्रह लेखकाने मांडला आहे. अमेरिकेच्या जडणघडणीत मोठा वाटा असलेला बेंजामिन फ्रँकलीन व जाहिरात कलेचा गुरू अल्बर्ट डेव्हिस लास्कर तसेच राष्ट्रपती अब्दुल कलाम यांच्या भारतावरील पुस्तकाचा परिचय करून देणारा लेख उद््बोधक आहेत.

कशासाठी कुठवर

लेखक : जयराज साळगावकर, सुमंगल प्रेस प्रा. लि. 172, मुंबई मराठी ग्रंथ संग्रहालय मार्ग, दादर, मुंबई 400014. पाने : 232, किंमत : 100 रुपये

माध्यम, पत्रकारिता आणि आपण

लेखकाने गेल्या पंधरा वर्षांत माध्यम, बदलत जाणारी पत्रकारिता आणि त्याचा सर्वसामान्यांवर होणारा परिणाम यावर चिंतनात्मक लेखन केले आहे, भाषणे देऊन आपले विचार लोकांपुढे मांडले होते ; त्याचा एकत्रित संग्रह या पुस्तकात आहे. साधना, सकाळ, येथे केलेल्या स्तंभलेखनाचाही समावेश आहे. विद्याथीर् व अभ्यासक यांना माध्यमाविषयी माहिती एकत्रितपणे उपलब्ध व्हावी हा यापुस्तकामागचा प्रमुख उद्देश आहे. पत्रकारिता आणि सामान्य जनता यांचा थेट संबंध येतो. जीवनात रोज घडणाऱ्या घडामोडींचे प्रतिबिंब समाजात उमटल्याशिवाय राहत नाही. त्यामुळे माध्यमांविषयी माहिती जाणून घेण्याची, अभ्यासपूर्ण दृष्टीने त्यांच्याकडे पाहण्याची गरज लेखकाने या लेखमालेतून पटवून देण्याचा प्रयत्न केला आहे. अमेरिकेसारख्या अतिप्रगत देशात माध्यमांचे काम कसे चालते, भारतातील भाषिक वृत्तपत्रांची समस्या, वृत्तपत्रांमध्ये कर्तव्य, आदर्श आणि मूल्ये यांचे काय स्थान आहे, पत्रकारितेतील वास्तव त्यांनी त्यांच्या प्रभावी शैलीद्वारा लिहिले आहे.

माध्यम, पत्रकारिता आणि आपण

लेखक : डॉ. श्रीपाद भालचंद जोशी, कृष्णकुंज, खरे टाऊन, धरम पेठ, नागपूर- 440010 फोन ( 0712) 2525315

पाने : 91 किंमत : 75 रुपये

 
</text>
</doc>
