<doc>
<docno>984365.cms.txt</docno>
<text>
 
महाराष्ट्र
आराखड्याचा सीडीएसआयचा प्रस्ताव
[ Saturday, January 08, 2005  12:53:54 am]


म. टा. प्रतिनिधी

पुणे : वाहतूक, पर्यावरण, पर्यटन आणि नदीसुधार यामध्ये येत्या तीन वर्षांत अमूलाग्र बदल करणारी योजना जपान सरकारच्या मदतीने पुण्यात राबवण्याचा प्रस्ताव पुण्यातील सिटीझन्स डेव्हलपमेण्ट सोसायटी ऑफ इंडिया ( सीडीएसआय) संस्थेने तयार केला असून गुरुवारी एका कार्यक्रमात तो पालिका आयुक्त डॉ. नितीन करीर यांच्याकडे सुपूर्त केला.

सीडीएसआयचे अध्यक्ष अनिरुद्ध देशपांडे, समीर खाले, डॉ. जगदीश हिरेमठ, विठ्ठल मनियार, विवेकानंद किसारकर, अविनाश जाधव, अभिमन्यू गर्ग, विनायक बापट, राजीव भाले आदी सदस्य यावेळी उपस्थित होते. यातील काही सदस्यांनी जपान शहरातील प्रतिनिधींशी भेट घेऊन तसेच जपानला भेट देऊन हा आराखडा तयार केला आहे.

जपान सरकारकडून भारताला काही कोटी रुपयांची मदत मिळणार आहे. त्यातील शहराच्या विकासासाठी अकराशे कोटी रुपये जपान सरकार देणार आहे. ही रक्कम पुण्याच्या विकासासाठी मिळावी, यासाठी पालिका प्रयत्नशील आहे. त्यासाठी हा प्रस्ताव तयार करून राज्य सरकारकडे पाठवण्यात येणार आहे. त्यानंतर तो प्रस्ताव 15 जानेवारीपर्यंत केंदाकडे पाठवून त्यावर अंतिम निर्णय होईल.

या प्रस्तावात पुण्याच्या विकासाच्या अनेक बाबींचा समावेश केला आहे. त्यामध्ये नदीवरील पूल तयार करणार असून सद्यस्थितीतल्या सर्व पूलांनाही तो जोडणारा तो मार्ग असेल. त्यासाठी तीनशे कोटी रुपये खर्च येणार आहे. 40 किलोमीटरचे कॅनॉल रस्ते तयार करण्याचाही प्रस्तावात उल्लेख केला आहे. त्यासाठी 40 कोटी रुपये खर्च अपेक्षित आहे. रस्त्यांवरचा वाहतुकीचा ताण कमी होण्यासाठी तीन भुयारीमार्ग करण्याचा प्रस्तावात उल्लेख केला आहे. त्यासाठी सुमारे 60 कोटी रुपये खर्च अपेक्षित धरण्यात आला आहे. शिवाय 190 कोटी रुपये खर्चाचे प्रदूषणविरहित बसगाड्यांचे नेटवर्क तयार करण्याचाही उल्लेख प्रस्तावात केला आहे. सीएनजीवर चालणाऱ्या बसेसचाही त्यामध्ये समावेश आहे.

पाच बस डेपो आणि एक ट्रक टमिर्नन्सच्याही प्रस्तावाचा यामध्ये समावेश केला आहे. शहराच्या मध्यभागातील वाहतुकीचा ताण यामुळे कमी होऊ शकेल आणि ट्रक सारख्या जड वाहनांच्या शहरातील वाहतुकीला अंकुश राहील. यासाठी 153 कोटी रुपये खर्च येईल, असेही या प्रस्तावात नमूद केले आहे.

नदीपात्रात मोठ्याप्रमाणात सुधारणा करून हा परिसर संपूर्णत: हिरवळीचा आणि प्रदूषण मुक्त होऊ शकतो त्यासाठी 24 कोटी रुपये खर्च या प्रस्तावाद्वारे अपेक्षित धरला आहे. पुण्याच्या आजूबाजूला सुमारे 8609 एकर जमिन ही जंगलाने व्यापलेली आहे. शहरीकरणाचे अतिक्रमण त्या ठिकाणी होऊ न देता त्यांची स्वायत्ता जपण्यासाठी 110 कोटी रुपये खर्च प्रस्तावात दाखवण्यात आला आहे.

 
</text>
</doc>
