<doc>
<docno>984634.cms.txt</docno>
<text>
 
संवाद
तेरी भी चूप और मेरी भी चूप
[ Saturday, January 08, 2005  07:37:56 pm]


दारू पिऊन मरण पावलेल्यांच्या नातेवाईकांना अशी मदत सरकारने द्यावी का, हा प्रश्ान् आहे. त्यावर माझे मत मदत देऊ नये, असे आहे. दारूचा व्यवहार व्यापारी, विक्रेते, पोलिस, सरकारी अधिकारी आणि दारुडे यांच्या पूर्ण संगनमतानेच चालतो.

नवे वर्ष सुरू झाले, ते एका बाजूला त्सूनामी लाटेच्या तडाख्यात आणि दुसऱ्या बाजूला मुंबईत विषारी दारू पिऊन मृत्युमुखी पडलेल्यांचे दु:ख उरात घेऊनच. पण तरीही नववर्षाचे आपण स्वागतच केले. नव्या वर्षात नव्या सरकारचे नवनवे निर्णय कानावर येत आहेत. त्याचे बरेवाईट परिणाम सर्वांनाच भोगावे लागणार आहेत. यापैकी एक निर्णय दारू पिऊन मरण पावलेल्यांच्या नातेवाईकांना सरकारतफेर् रोख स्वरूपात मदत देण्याचा.

विषारी दारूचे सेवन केल्याने नववर्षाच्या आदल्याच आठवड्यात मुंबईच्या वेगवेगळ्या भागांत जे लोक मरण पावले, त्यांची संख्या शंभराच्या घरात गेली आहे. जे गेले, त्यांच्या मृत्यूचे दु:ख आहेच. त्यामुळेच सरकारने रोख मदत जाहीर केल्यानंतर त्याविरुद्ध मतप्रदर्शन करताना वाईट वाटते. जे लोक मरण पावले, ते गरीब वर्गातील होते. उच्च प्रतीची दारू ज्यांना परवडत नाही, असेच खालच्या प्रतीची व कोणतेही नियंत्रण नसलेली दारू गुत्त्यांत जाऊन पितात. अशाच दारूतून विषबाधा होऊन ही माणसे मरण पावली. दर काही वर्षांनी असे प्रकार होतात. त्यानंतर चौकश्यांचे फार्स रंगतात. नवनवे नियम येतात. पुढे येरे माझ्या मागल्या.

हे असेच चालत राहते. मरण पावलेल्यांच्या कुटुंबियांना सरकार मदत जाहीर करते. ती त्यांच्यापर्यंत पोहोचत असेल, अशी आशा आहे. ही रक्कम काही हजार किंवा लाखांपर्यंत असते. प्रश्ान् मदत किती रकमेची असते, हा नसून अशी मदत सरकारने द्यावी का, हा आहे. त्यावर माझे मत कोणत्याही रकमेची मदत देऊ नये, असे आहे. यात गरिबांबद्दल तिटकाऱ्याची भावना नाही. उलट केवळ परिस्थितिवशात अशी दारू पिण्यापासून लोकांना परावृत्त करण्यासाठी मदत दिली जाऊ नये, असा यामागील दृष्टिकोन आहे. भारत सरकारने ' कल्याणकारी ' राज्यव्यवस्थेचा स्वीकार केला आहे. अशा व्यवस्थेत समाजातील सर्वात शेवटच्या घटकाच्या हितसंबंधांचे रक्षण करणे आणि त्याचा उद्धार करणे, हे सरकारचे कर्तव्य ठरते. अशा व्यवस्थेत जनतेकडून कररूपाने सरकारकडे जमणारा निधी जनतेच्याच कल्याणासाठी वापरला जावा, असाही संकेत आहे. अर्थात जनतेचे कल्याण म्हणजे काय, हे सरकारनेच सद्सद्विवेकबुद्धीने ठरवायचे असते. आपल्याकडे नेमकी गल्लत इथेच होते.

अपघात, साथीचे रोग किंवा नैसगिर्क आपत्तीत सापडलेल्या लोकांना मदत करणे ही याच संकेतानुसार सरकारची जबाबदारी बनते. त्यानुसार मदत दिली जात असतेच. पण गेल्या काही वर्षांत सवंग लोकप्रियतेसाठी मदत केव्हा व कुणाला द्यायची, याचा धरबंध राहिलेला नाही. काही महिन्यांपूवीर् रेल्वे डब्यांत मारामाऱ्या करून काही प्रवासी मृत्युमुखी पडले, तर लालूप्रसाद यादवांनी रेल्वे खात्यातफेर् मृतांच्या नातेवाइकांना मदत दिली. त्याच धतीर्वर महाराष्ट्र सरकारने दारू पिणाऱ्यांच्या आप्तेष्टांना मदत देऊ केली. ही मदत कोणत्या निकषावर जाहीर करण्यात आली ? दारू ही जीवनावश्यक बाब नाही. ' चैन ' म्हणून लोक दारू पितात. ज्यांना दारू प्यायचीच असते, त्यांच्यासाठी परवाना पद्धती आणि अधिकृत दारूच्या दुकानांची सोय आहे. तिथून दारू विकत न घेता, त्यासाठी अनधिकृत गुत्त्यांचा आश्रय घेणे, हाच खरे तर गुन्हा. त्याबद्दल शिक्षा व्हायला हवी. अशा गुत्त्यांतून घेतलेल्या दारूतून विषबाधा झाली, तर त्यात सरकारचा काय दोष ? करदात्या जनतेकडून मिळालेल्या निधीचा वापर अशा कामांसाठी करताना सरकार दोन गुन्हे एकाच वेळी करते. पहिला गुन्हा हा की, मुळात जे गुन्हेगार त्यांना पाठीशी घालून उलट त्यांना मदत देऊन गुन्हा करण्यास प्रोत्साहन देणे आणि दुसरा कायद्याप्रमाणे कर भरणाऱ्या जनतेच्या करातून आलेल्या पैशाचा दुरुपयोग करून जनतेचा विश्वासघात करणे. हे दोन्ही गुन्हे गंभीर आहेत.

असे गुन्हे कुणा नागरिकाने केले, तर त्याच्याविरुद्ध कारवाई होऊ शकते, पण सरकार मात्र बेधडकपणाने असे धाडस करते, कारण कायद्याची अंमलबजावणी करण्याची ताकद केवळ सरकारकडेच आहे. सरकारच्या प्रत्येक कार्यालयात महात्मा गांधीजींचा फोटो असतो. त्यावर नित्यनेमाने चंदनाचा हार चढवला जातो. गांधीजींचे नाव घेऊन प्रत्येक राजकीय नेता स्वच्छ चारित्र्याच्या आणि सदाचाराच्या आणाभका घेतो. गांधीजींनी हयातभर दारुबंदीचा पुरस्कार केला व कोणतेही व्यसन त्याज्य मानले. त्यांचा फोटो नोटांवर छापणारे सरकार मात्र त्या नोटा दारू पिणाऱ्यांसाठीच खर्च करते. हा लबाडीचा व फसवणुकीचा व्यवहार राज्यकतेर् उजळ माथ्याने करतात. दारुबंदीचा कायदा झाला. हा कायदा व्यवहारात आणणे सरकारला शक्य झाले नाही, कारण ठायी ठायी बोकाळलेला भ्रष्टाचार. त्यामुळे दारूसाठी परवाने, पुढे स्वस्त दरातील सरकारमान्य देशी दारू, अशा पळवाटा निघाल्या. आता तर हातभट्टीची दारूही अधिकृत ठरवण्याची भाषा सरकारातील मंत्रीच करू लागले. अशांना गांधीजींचे नाव घेण्याचा काय अधिकार ?

याच दारूकांडातील सरकारची आणखी एक बेमालूम बुद्धिभेदाची चाल म्हणजे पोलिस अधिकाऱ्याविरुद्ध बदल्या किंवा बडतफीर् अशा कारवाया. ज्या पोलिस ठाण्यांच्या हद्दीत बेकायदा दारूसाठे सापडले वा विकले गेले, तिथल्या पोलिस अधिकाऱ्यांविरुद्ध शिस्तभंगाच्या कारवाईचा बडगा फिरला. जे कर्तव्य बजावण्यात चुकले, त्यांच्याविरुद्ध कारवाई हवीच. पण अधिकाऱ्यांच्या बदल्या वा बडतफीर् करून दारूच्या व्यापाराचा प्रश्ान् कसा सुटणार ? अनधिकृत दारूच्या व्यापाराची व वाहतुकीची जी दृश्ये जनतेने टीव्हीवर पाहिली, त्यांची खात्री झाली की, व्यापारी, विक्रेते, पोलिस, सरकारी अधिकारी आणि दारुडे यांच्या पूर्ण संगनमतानेच हा व्यवहार राजरोसपणाने चालतो. पोलिस या साखळीतील फक्त एक रिंग असतात. त्यांच्याविरुद्ध कारवाई झाली, तर येणाऱ्या नव्या अधिकाऱ्यावर अन्य घटकांचा दबाव येणारच. फार तर जोखीम वाढली, म्हणून हप्ता वाढेल, पण व्यवहार बंद पडणार नाहीत. ते बंद करण्याची सरकारची खरोखरच इच्छा असेल, तर आधी व्यापार थांबवायला हवा. त्यासाठी अधिकाऱ्यांबरोबरच व्यापारी, विक्रेते यांच्याविरुद्धही कारवाई हवी. तशी होत नाही. व्यापाऱ्यांपर्यंत कायद्याचे हात पोहोचत नाहीत आणि विक्रत्याला ते हात लावू इच्छित नाहीत. त्यामुळेच ' सरकारमान्य देशी दारूचे दुकान ' अशी पाटी लावून राजरोस गुत्ते चालवणारे सुखातच राहतात. विषारी दारूचा परिणाम त्यांच्या जीवनावर होत नाही, कारण जेव्हा गरीब माणूस त्या दारूमुळे मरत असतो, तेव्हा ती विकणारे उंची हॉटेलांत सुरक्षित विदेशी मद्य राज्यर्कत्यांच्याच साथीने पीत असतात.

हे असे जोपर्यंत चालू आहे, तोपर्यंत विषारी दारू पिऊन माणसे मरत राहणारच. त्यामुळे सामान्य रयतेमध्ये प्रक्षोभ निर्माण होऊ नये, म्हणून मरणाऱ्याच्या नातेवाइकांच्या तोंडात सरकारी मदतीच्या नावाखाली बोळा कोंबणेच श्रेयस्कर. त्यामुळे ' तेरी भी चूप और मेरी भी चूप '. शिवाय 30 जानेवारीला येणाऱ्या गांधी पुण्यतिथीला गांधीजींच्या फोटोला हार घलण्यास सारेच मोकळे.

भारतकुमार राऊत

 
</text>
</doc>
