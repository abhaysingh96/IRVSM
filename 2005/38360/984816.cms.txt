<doc>
<docno>984816.cms.txt</docno>
<text>
 
महाराष्ट्र
सुटका झालेली अस्वलाची पिले कात्रजच्या उद्यानात
[ Saturday, January 08, 2005  11:50:52 pm]


म. टा. प्रतिनिधी

पुणे : उपजीविकेचे साधन म्हणून अस्वलांचे खेळ करणाऱ्या दरवेशांकडून अस्वलाची तीन पिले वनविभागाचे अधिकारी आणि वन्यप्राणी संरक्षक संस्थेने नाट्यमयरीत्या मोठ्या शिताफीने शुक्रवारी ताब्यात घेतली. या पिलांना सध्या कात्रज येथील राजीव गांधी प्राणी संग्रहालयातील रेस्क्यूमध्ये ठेवण्यात आले आहे.

लातूर जिल्ह्यातील औसा तालुक्यातील वडकी या छोट्याशा गावामध्ये उपजिवीकेसाठी काही दरवेशी अस्वलाचा खेळ करत असल्याचे वन्यप्राणी संरक्षण करणाऱ्या एका संस्थेने इंदापूर येथील वनविभागाला कळवले, असे वन परिक्षेत्र अधिकारी एस. के. पराड यांनी सांगितले.

या संस्थेच्या काही कार्यर्कत्यांनी या दरवेशांना भेटून अस्वले विकत घेण्याविषयी बोलणी केली. तसेच अस्वलांची पिले पुण्याला घेऊन येण्याविषयी सांगितले. त्यानुसार तीनजण ती पिले घेऊन पुण्याला निघाले. सोलापूर ओलांडल्यानंतर इंदापूरनजीक संस्थेच्या कार्यर्कत्यांनी ही बाब पोलिसांना कळवली.

सरडेवाडी येथे त्या दरवेशांना ताब्यात घेण्यात आले आणि पिले जप्त करण्यात आल्याचे पराड म्हणाले. या तीन आरोपींना शुक्रवारी न्यायालयात हजर करण्यात आले. त्यांना 12 जानेवारीपर्यंत पोलिस कोठडीत देण्यात आली आहे.

 
</text>
</doc>
