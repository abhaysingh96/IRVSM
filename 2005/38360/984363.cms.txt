<doc>
<docno>984363.cms.txt</docno>
<text>
 
महाराष्ट्र
मुंबई महामार्ग रुंदीकरणासाठी आता निगडीतील अतिक्रमणांकडे मोर्चा
[ Saturday, January 08, 2005  12:53:02 am]


म. टा. प्रतिनिधी

पुणे : पुणे- मुंबई महामार्गावरील चिंचवड स्टेशन येथील भूसंपादनाच्या कार्यवाहीनंतर निगडी येथील रस्तारुंदीकरणाचे काम हाती घेण्याचा निर्णय पिंपरी-चिंचवड महापालिकेने घेतला असून लवकरच रस्तारुंदीकरणात अडथळा ठरणारी बांधकामे पाडण्यात येतील, असा स्पष्ट इशारा आयुक्त दिलीप बंड यांनी पत्रकार परिषदेत दिला.

2005 नवीन वर्षात करण्यात येणाऱ्या शहर विकासाच्या कामाविषयी माहिती देण्यासाठी पत्रकार परिषदेचे आयोजन करण्यात आले होते, त्यावेळी त्यांनी निगडी येथील भूसंपादनाच्या कार्यवाहीची माहिती दिली.

आयुक्त म्हणाले की , 1978 ते 95 पर्यंतच्या महापालिकेच्या शहर विकास आराखड्यात मुंबई-पुणे महामार्गावरील निगडी येथील रस्त्याची रुंदी 61 मीटर दाखवण्यात आली होती. मात्र , 95 साली सादर केलेल्या विकास आराखड्यात राज्य सरकारने बदल करून निगडी रस्त्याचे रुंदीकरण 61 ऐवजी 45 मीटर केले. तो बदल ग्राह्य धरून रस्तारुंदीकरणाची कार्यवाही करण्याचा निर्णय घेतला आहे. त्यानुसार तेथील व्यापाऱ्यांनी स्वत:हून जागा ताब्यात देण्याची तयारी दर्शवली आहे. जागा ताब्यात देणाऱ्या भूधारकांना प्राधिकरण येथे पर्यायी जागा उपलब्ध करून देण्यात येणार आहे. त्या जमिनी बाजारभावाप्रमाणे देण्यात येणार आहे, असे त्यांनी सांगितले.

यावेळी राबवण्यात येणाऱ्या विकास योजनांची माहिती आयुक्त बंड यांनी दिली. त्यामध्ये पाकिर्ंग झोन विकसित करणे , 1995 पूवीर्च्या झोपडपट्टीधारकांना पर्यायी जागा उपलब्ध करून देणे, सदनिकांचे वाटप करणे, संपूर्ण शहराला 24 तास पाणीपुरवठा करणे, शिक्षणाला गती देण्यासाठी खाजगी शिक्षण संस्थांना मान्यता देणे, लोकसहभागातून स्वच्छता अभियान राबवणे, जकात तसेच इतर करांमध्ये सवलत देणे आदींचा समावेश आहे, असेही ते म्हणाले.

 
</text>
</doc>
