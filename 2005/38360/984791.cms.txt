<doc>
<docno>984791.cms.txt</docno>
<text>
 
महाराष्ट्र
शेतीक्षेत्राच्या निवासीक्षेत्रात रूपांतराविरुद्ध रिपब्लिकन पक्षाची न्यायालयात धाव
[ Saturday, January 08, 2005  11:36:36 pm]


म. टा. प्रतिनिधी

पुणे : येरवडा येथील 47 एकराचे शेतीक्षेत्र निवासीक्षेत्रात रुपांतरित करण्याच्या सरकारच्या निर्णयाविरुद्ध न्यायालयात याचिका दाखल करण्याचा निर्णय रिपब्लिकन पक्षाने घेतला आहे.

येरवडा टीपी स्कीममधील हा भूखंड 20 वषेर्े शेतीझोनमध्ये ठेवण्याचे प्रस्तावित केले होते. त्यानंतर तो निवासी क्षेत्रात रुपांतरित करावा असे आदेश राज्य सरकारने महापालिकेला दिले होते. त्यानुसार महापालिकेने तसा प्रस्ताव शहर सुधारणा समितीमध्ये ठेवला होता. या जागेबाबत हरकती- सूचनाही मागवल्या होत्या. त्यामध्ये जागेच्या मालकानेच हा भूखंड निवासी करून नये अशी हरकत नोंदवली होती. तरीही राज्य सरकारने निवासी करण्याचा आदेश पाठवला होता. गेले सहा महिने हा विषय शहर सुधारणा समितीमध्ये पुढे ढकलला जात होता. त्यादरम्यान राज्य सरकारने हा प्रस्ताव स्वत:च्या ताब्यात घेऊन तेथे 37(1) ची कारवाई सुरू केल्याचे निदर्शनास आले. शहर सुधारणा समितीमध्ये हा प्रस्ताव अमान्य करण्यात आला. ही महार वतनाची जागा असून, देशमुख सरकार दलितांना मदत करावयाची सोडून त्यांच्या जमिनी काढून घेण्याचा प्रयत्न करत असल्याचा आरोप शहर सुधारणा समिती अध्यक्ष नवनाथ कांबळे यांनी केला.

याबाबत सर्व पक्षीय नेत्यांशी तसेच राज्य सरकारशी चर्चा करू, अन्यथा न्यायालयात दाद मागण्याचा निर्णय रिपब्लिकन पक्षाने घेतल्याचे कांबळे यांनी सांगितले. अशाचप्रकारे वानवडी येथील भूखंडही निवासी करण्याचा शहर सुधारणा समितीपुढे आलेला प्रस्ताव 15 दिवस पुढे ढकलण्यात आला आहे. हा भूखंडही महारवतनातच मोडणारा असल्याने, या बाबतही वरीलप्रमाणेच निर्णय घेतला जाईल, असे कांबळे म्हणाले.

 
</text>
</doc>
