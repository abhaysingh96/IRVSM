<doc>
<docno>984642.cms.txt</docno>
<text>
 
संवाद
गावठीचा देशी गेम
[ Saturday, January 08, 2005  07:41:58 pm]


मिथेनॉलची ' विषारी ' भेसळ जणू फक्त गावठी दारूतच होणार, असं मानून ' देशी ' चा खप वाढल्याबद्दल खूष व्हायचं, असा प्रकार सध्या राज्याच्या सरकारात सुरू आहे! शंभर दारूबळींनंतरची ही पावलं कुठं जाणार ?

मिथेनॉलची भेसळ केलेल्या गावठी दारूनं मुंबईत गेल्या महिनाभरात शंभरवर बळी घेतल्यानंतर मुंबई व परिसरात हातभट्ट्यांच्या, हातभट्टीदादांच्या आणि त्यांना संरक्षण देणाऱ्या पोलिस अधिकाऱ्यांच्या विरोधात राज्य सरकारनं जोरदार मोहीम सुरू केली, याचं लोकांना कौतुक वाटतं आहे. वास्तविक या मोहिमेसाठी लोकांकडून आपलं कौतुक व्हावं, याची कोणाही संवेदनशील सत्ताधाऱ्याला लाजच वाटेल! गृहमंत्री आर. आर. पाटील यांची आजवरची प्रतिमा संवेदनशील व स्वच्छ सत्ताधारी अशी आहे. तेव्हा त्यांना सध्या हा अनुभव निश्चितच येत असावा.

त्यात ' गावठी ' दारूविरुद्धच्या त्यांच्या कारवाईचे परिणाम पाहून, त्यांचे सहकारी उत्पादनशुल्क मंत्री गणेश नाईक आणि या खात्याचे आयुक्त संगीतराव यांचं विमान ज्याप्रकारे हवेत गेलं आहे आणि आठवडा होत आला तरी ते जमिनीवर यायला तयार नाही, हे पाहून त्यांची मती गुंग झाली असली तर नवल नाही. महाराष्ट्राच्या साखर कारखान्यांत बनणारी ' देशी दारू ' किती ' कडक ' आहे, याचाच प्रत्यय या दोघांच्या बोलण्यावरून महाराष्ट्रातील जनतेनं घ्यायला हरकत नाही. देशी दारूचा नुसता पुरस्कार मंत्र्यांना आपल्या कर्तव्यांचं भान एवढं विसरायला लावतो, तर प्रत्यक्षात तिचं प्राशन किती नशा आणणारं असेल, असा मामिर्क प्रश्न करून हातभट्टीच्या चाहत्यांना देशी दारूकडे निश्चितच वळवता येईल!

आर. आर. पाटील गावठी दारूचे गुत्ते उद्ध्वस्त करू पाहत आहेत, त्यामागे सर्वसामान्य लोकांना स्वत:च्या कुटुंबाचं जिणं उद्ध्वस्त करणाऱ्या आणि क्वचित जिवावर बेतवणाऱ्या दारूपासून परावृत्त करण्याचा उद्देश असावा, असं मानलं तरच त्यांनी सुरू केलेली कारवाई कौतुकास्पद ठरते. मगच, त्यामागील उद्दिष्ट गाठण्यातील अडचणींची, त्यातून मार्ग काढण्याच्या दिशेची चर्चा उपयुक्त ठरू शकते. प्रत्यक्षात हातभट्ट्यांवरील कारवाईनंतर मुंबईत देशी दारूच्या विक्रीत वाढ झाल्यानं नाईक-संगीतराव ही दुक्कल जाहीरपणे आनंदोत्सव साजरा करताना दिसते आहे. म्हणजेच ' दारू ' पासून लोकांना परावृत्त करणं नव्हे, तर ' हातभट्टी ' पासून लोकांना परावृत्त करणं एवढंच त्यांना आर. आर. पाटील यांच्याकडून अभिप्रेत आहे. हर्षवायूच्या भरात नाईक-संगीतराव या दुकलीनं नववर्षात 22 कोटी लिटर देशी दारू मुंबईकरांच्या घशात घालण्याचं सरकारी उद्दिष्टही जाहीर करून टाकलं आहे!

गावठी दारूची बाजारपेठ सरकारी यंत्रणेचं बळ वापरून देशी दारूकडे वळवण्यानं सरकारी तिजोरी फुगवण्याखेरीज काहीही साधणार नाही. ' विषारी ' दारूनं अधूनमधून बळी जातात ते टाळणं, हा पाटील यांच्या प्राधान्याचा विषय असेल, तर तो साध्य होण्याची हमीही यात नाही ; कारण ' विषारी ' दारूच्या निमिर्तीत आजवर गावठी दारूचा वापर झाला असला, तरी केवळ गावठी दारूच ' विषारी ' करता येते, असं नाही. विषारी दारूचे बळी टाळायचे असतील, तर हे ' विष ' कोणतं असतं, ते का मिसळलं जातं आणि या प्रक्रियेशी दारू देशी/परदेशी आहे की हातभट्टीची याचा संबंध काय, हे समजून घेतलं पाहिजे.

' विषारी ' दारू हा शब्दप्रयोग सर्रास केला जात असला, तरी प्रत्यक्षात ही मिथेनॉलमिश्ाति गावठी दारूच असते. गेली किमान 35 वर्षं केवळ मुंबई, महाराष्ट्रातच नव्हे, तर देशभर जिथेजिथे ' विषारी दारू ' नं मृत्यू घडले आहेत, त्या सर्वांत केवळ मिथेनॉल हेच ' विष ' मिसळलेलं आढळलं आहे. दारूत प्रामुख्यानं इथेनॉल (इथाइल अल्कोहोल) असतं. मिथेनॉल (मिथाइल अल्कोहोल) हे इथाइल अल्कोहोल तसंच पाण्यात जवळपास पूर्णपणे विदाव्य आहे. त्यामुळे दारूत ते बेमालूमपणे मिसळतं. दारूतलं त्याचं अस्तित्व वास वा चव यांवरून ओळखता येत नाही. ते मिसळायला कोणी हातभट्टीतज्ज्ञ लागत नाही किंवा गावठी दारूच हवी असंही नाही. मिथेनॉल एकदा शरीरात गेलं की ते ' पचवण्या ' च्या प्रक्रियेत त्यातून कोणतं हलाहल निर्माण होतं, याची कल्पना भेसळ करणाऱ्यांना नसते आणि ते विकणाऱ्यांनाही नसते. अल्कोहोल हायड्रोजनेझ नावाचं एन्झाइम मिथेनॉलचं विघटन फॉर्मलडिहाइड आणि पुढे फॉमिर्क अॅसिड या रसायनांत करतं. अंधत्वापासून मृत्यूपर्यंतचे जे दुष्परिणाम होतात, ते या दोन रसायनांचेच प्रताप असतात.

मग ते मिसळलं का जातं ? गावठी वा हातभट्टीच्या तुलनेत ते स्वस्त असतं या एकमेव कारणासाठी. मिथेनॉल मिसळल्यानं दारू अधिक ' कडक ' होते वा तिची ' किक ' वाढते, असं होत नाही. दारूतील इथाइल अल्कोहोल मध्यवतीर् मज्जासंस्थेची संवेदनक्षमता दाबून टाकतं. त्यामुळे शारीरिक वेदनांची संवेदना घटते, तशीच मानसिक पातळीवरील ' दु:खा ' चीही. न्यूरॉलॉजी आणि मानसशास्त्रातील तज्ज्ञांच्या मते दारूमुळे ' सुखा ' ची भावना वाढत नाही, पण दु:ख वा वेदनांची जाणीव कमी झाल्यामुळे दारू ' हवीशी ' वाटते. दारूची जशी सवय होते, तशी मज्जासंस्थेची संवेदनक्षमता तात्पुरती कमी करण्यासाठी आवश्यक असलेलं दारूचं प्रमाण वाढत जातं. अधिक कडक दारूचा शोध हा अधिक प्रमाणात अल्कोहोलसाठी असतो.

दारूच्या ' हवेसे ' पणाचा अनुभव येण्यासाठी जसजसं अधिक प्रमाणाकडे वळावं लागतं, तसा खर्च वाढत जातो. समाजातील बहुसंख्य वर्ग असा असतो की, एका टप्प्यानंतर दारूसाठी त्याला शक्य असलेल्या खर्चाच्या रकमेची मर्यादा गाठली जाते. हाती असलेल्या विशिष्ट रकमेत अधिक प्रमाणात दारू कशी आणि कुठे उपलब्ध होईल, याचा शोध मग अपरिहार्य ठरतो. एरवी विदेशी दारूचं प्राशन करणारा मद्यपी मग ' देशी ' च्या मार्गानं गावठी आणि पुढे जाऊन त्यातही अधिक स्वस्त पर्याय शोधत राहतो. बहुसंख्य गरीब थरातील मद्यपींची वाटचाल देशीपासून होऊन हातभट्टीतील स्वस्त पर्यायांकडे पोहोचते. या स्वस्त पर्यायाची गरज मिथेनॉलच्या भेसळीतून भागवली जाते. तेव्हा स्वस्त पर्यायाच्या मागणीचं मूळ हे दारूकडे अधिकाधिक संख्येने वळणाऱ्यांची संख्या समाजाच्या सर्व स्तरांत वाढत आहे हे आहे. आज गावठी दारूत भेसळ होते ; कारण भेसळीसाठी हा स्वस्त पर्याय उपलब्ध आहे.

केवळ गावठी दारूच्या भट्ट्या आणि गुत्ते मोडून काढल्याने काय होईल ? भेसळीसाठी गावठी दारूचा पर्याय उरणार नाही. मात्र तेव्हा देशी दारूचा उपलब्ध पर्याय वापरला जाईल आणि कदाचित हे नवं उत्पादन परवडेल अशा दरात उपलब्ध करता यावं, म्हणून त्यात गावठी दारूच्या तुलनेत अधिक मिथेनॉलची भेसळ केली जाईल! हे अधिक मृत्युकांडांना निमंत्रण ठरेल.

म्हणजेच ' विषारी दारू ' चे बळी टाळायचे असतील, तर गावठी दारूकडून देशी दारूकडे लोकांना वळवण्यासाठी नव्हे, तर भेसळीकरिता मिथेनॉल उपलब्ध होणार नाही, हे पाहण्यासाठी सरकारी बळ वापरावं लागेल. केवळ हातभट्ट्या उद्ध्वस्त करणं, हे दारू मोठ्या वर्गाच्या आवाक्याबाहेर करण्याचा हेतू साध्य करू शकेलही, पण विषारी दारूची निमिर्ती आणि त्यातून पडणारे बळी टाळण्यासाठी हे पाऊल निरर्थक आहे. दुसरं, गावठी दारूचा वापर प्रामुख्यानं ज्या गरीब वस्त्यांत होतो, तेथे ' स्वस्त ' दारू म्हणजे मिथेनॉलचं विष मिसळलेली दारू, हे समीकरण ठसवावं लागेल. भेसळीसाठी मिथेनॉल सहजमिळणं हा ज्यांच्या नालायकीचा पुरावा मानला जाऊ शकतो, त्यात नाईक-संगीतराव यांच्या खात्याचा वरचा नंबर लागतो. पण हे दोघेही मिथेनॉलविषयी काही न बोलता, गावठी दारूलाच या मृत्युकांडातील एकमेव खलनायक ठरवू पाहत आहेत, हे बोलकं आहे.

या प्रश्नाचं मूळ दुष्टचक्रात आहे. सवयीमुळं दारूचं प्रमाण वाढवत जावं लागल्यानं अधिक परवडणाऱ्या, पर्यायानं (स्वत:च्या नकळत) मिथेनॉलमिश्रित दारूच्या शोधात असलेल्या मद्यपींची बाजारपेठ वाढत जायला नको असेल, तर दारूपासून समाजाला परावृत्त करण्यावरच सरकार आणि नागरी समाजाचा भर असायला हवा. प्रत्यक्षात समाजात मद्यपानाला मान्यताच नव्हे तर प्रतिष्ठा वाढते आहे. मद्यपान न करणाऱ्यांना ' मागास ' ठरवण्याइतका उद्दामपणा आज मध्यमवर्गाचाही ताबा घेतो आहे. त्यामुळे अधिकाधिक संख्येला दारूची सवय लागण्यासाठी पोषक वातावरण निर्माण होत आहे. अशा स्थितीत देशी दारूची रेलचेल करून त्यावर आपली पोळी भाजून घेण्याचा उत्पादनशुल्क मंत्र्यांचा प्रयत्न, हा आर. आर. पाटील यांच्या मोहिमेला छेद देणाराच आहे.

सतीश कामत

 
</text>
</doc>
