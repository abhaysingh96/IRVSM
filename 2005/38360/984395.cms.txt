<doc>
<docno>984395.cms.txt</docno>
<text>
 
महामुंबई
दहा तारखेला ऑस्करचे ज्युरी पाहणार श्वास!
[ Saturday, January 08, 2005  01:13:50 am]


अमित भंडारी

मंुबई : मटा नायक 2004 चा पुरस्कार मिळाल्यावर कौतुक करणारे इतके असंख्य फोन्स आले की, त्याची तुलना केवळा ऑस्कर मिळाल्यावर येतील, अशी उत्स्फूर्त प्रतिक्रिया चित्रपटाच्या पंढरीतून थेट लॉस एंजेलिसहून अरुण नलावडे यांनी नोंदवली. घोडामैदान जसजसं जवळ येतंय, अशी अधिक कंबर कसून मैदानात उतरतोय, असं त्यांनी आवर्जून नमूद केलं. येत्या दहा तारखेला ऑस्करचे ज्युरी ' श्वास ' पाहणार आहेत. यासोबत ' श्वास ' चे आणखी चार शोंचंही आयोजन करण्यात आल्याचं नलावडे यांनी आवर्जून नमूद केले.

ऑस्करची बाहुली मिळविण्यासाठी ' श्वास ' ने हरतऱ्हेने ' फिल्डिंग ' लावण्यासाठी कोणतीही यंत्रणा राबविली नाही आणि राबविणार नसल्याचं स्पष्ट करताना हा चित्रपट प्रभावीपणे रसिकांपर्यंत पोहोचेल, यासाठी अधिकाधिक प्रयत्न करेल, असं सांगितलं.

विमानतळावर उतरल्यापासून या मातीत ' श्वास ' रुजेल का, इथल्या प्रोफेशनल अॅटिट्यूड असणाऱ्या माणसांना ' श्वास ' पसंतीस उतरेल का, असं सारखं वाटत होतं, पण इथल्या अमेरिकन प्रेक्षकांच्या पसंतीचं दान त्याला लाभतंय, हे पाहून मन भरून आल्याचं अरुण नलावडे यांनी आवर्जून सांगितलं. इथल्या स्थानिक वृत्तपत्रांसोबत मॅगझिन्समध्ये श्वासबद्दल भरभरून येतंय. हॉलिवुड रिपोर्टरमध्ये श्वासचं परीक्षण अतिशय सकारात्मक पद्धतीने आल्याबद्दल आपण भरून पावल्याचंही अरूण नलावडे यांनी स्पष्ट केले.

' पाम स्प्रिंग फिल्म फेस्टिवलमध्ये शुक्रवारी श्वास दाखविण्यात येणार आहे. हॉलिवुडमधील ख्यातनाम दिग्दर्शक राजू पटेलसाठी बुधवारी आयोजित केलेल्या खास शोने तो भारावून गेला. भारतीय मातीचा गंध घेऊन ही फिल्म उभी राहिली आहे, अशा बोलकी प्रतिक्रिया राजू पटेल यांनी नोदंविली. आता अनिवासी भारतीयांची ' श्वास ' पाहण्यासाठी गदीर् होत आहे. तसेच अमेरिकेतील मऱ्हाटमोळी मंडळीही या चित्रपटाच्या कॅम्पेनसाठी स्वत:हून पुढे येत आहेत, हे चित्र बरेचसे बोलके असल्याचं त्यांनी स्पष्ट केलं.

आता अमेरिकेतील भिन्न प्रांताच्या लोकांच्या पसंतीस हा चित्रपट उतरत आहे. विविध शोजसोबत काही कॉण्टेस्ट आणि वेगवेगळ्या प्रकारच्या प्रमोशनल आयडिया लोकांच्या पसंतीस उतरत आहेत, असंही अरुण नलावडे यांनी सांगितलं.

' श्वास ' च्या पसंतीचं पारडं जड

सुवर्ण कमळावर शिक्कामोर्तब केलेला ' श्वास ' ने ऑस्करसाठी भारताचं नामांकन मिळवलं आणि फिल्म जगताचा प्रकाशझोत श्वासवर स्थिरावला. अगदी शेखर कपूरपासून ऐश्वर्या रायपर्यंत साऱ्यांचा ' श्वास ' लाडका झाला. आता ' श्वास ' साठी आवश्यक असणारी मदत करण्याचं आता ख्यातनाम दिग्दर्शक शेखर कपूरने तयारी दाखविली असल्याचं समजतं. त्यासोबत बॉलिवुडमध्ये स्वत:च्या नावाचा ठसा उमटविणाऱ्या आणि अमेरिकेशी घनिष्ठ संबंध असणाऱ्या मऱ्हाटमोळ्या तारकेने अमेरिकेत आवश्यक ती मदत करण्याचे आश्वासन दिले आहे.

 
</text>
</doc>
