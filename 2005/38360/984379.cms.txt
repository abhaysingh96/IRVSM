<doc>
<docno>984379.cms.txt</docno>
<text>
 
महामुंबई
बनावट नोट आणणाऱ्यांवरही आता गुन्हा दाखल होणार
[ Saturday, January 08, 2005  01:01:36 am]


सुलेखा नलिनी नागेश

मुंबई : बनावट नोटांचा प्रसार रोखण्यासाठी रिझर्व बँकेने ' बनावट नोट घेऊन येणाऱ्यावर गुन्हा दाखल करण्याची ' सूचना बँकांना केली आहे.

राष्ट्रीयीकृत व सहकारी बँकांच्या ग्राहकांकडून बनावट नोटा आल्यास काय करावे, यासंदर्भातील सूचनेत सुधारणा करणारे परिपत्रक रिझर्व बँकेने नोव्हेंबर 2004 मध्ये काढले आहे. बनावट नोट घेऊन येणाऱ्या व्यक्तीवर एफआयआर दाखल करावा, नोटांची संख्या कितीही असली आणि नोटा घेऊन येणारी व्यक्ती निरपराध ( बोनाफाइड) असली तरी या सूचनेची अमलबजावणी झालीच पाहिजे, असे या पत्रकात म्हटले आहे.

या सूचनेची कार्यवाही करण्याच्या दृष्टीने अनेक अडचणी असल्याचे बँक मॅनेजरांचे म्हणणे आहे. बँकांचा गुंतवणूकदारांशी ग्राहक-विक्रेता असा संबंध असतो. शिवाय जुन्या गुंतवणूकदारांच्या कामाविषयी, सचोटीविषयी बँकेच्या शाखेला माहिती असते. अशा गुंतवणूकदाराकडे बनावट नोट चुकून आली तर त्याचा ' संशयिता ' च्या यादीत समावेश करणे अनुचित ठरेल, त्यामुळे ग्राहकांची नाराजी ओढवेल, असे त्यांनी म्हटले आहे.

काही बँक शाखांपर्यंत हे परिपत्रक पोहोचलेले नाही. मात्र, ज्यांच्याकडे परिपत्रक पोहोचले आहे, अशांनीही कार्यवाही सुरू केलेली नसल्याची कबुली दिली. यंत्राच्या मदतीशिवाय बनावट नोट ओळखणे कठिण असते. यात सर्वसामान्य माणूस विनाकारण भरडला जाईल, असे राष्ट्रीयकृत बँकांच्या अधिकाऱ्यांनी म्हटले आहे.

 
</text>
</doc>
