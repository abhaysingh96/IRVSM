<doc>
<docno>1117694.cms.txt</docno>
<text>
 
महामुंबई
हाल नको असतील तर पावसालाच विनवा
[ Saturday, May 21, 2005  08:15:25 pm]


प्रभाकर नारकर

मुंबईतील वाहतूक सुधारण्यासाठी बऱ्याच वर्षांनी सरकारने लक्ष घातले असून एकाच वेळी अनेक रस्त्यांची कामे सुरू आहेत. या कामांमुळे मुंबईचे बदलणारे स्वरुप पुढच्या सहा महिन्यांत दिसायला लागेल, असे प्रतिपादन मुख्यमंत्री विलासराव देशमुख यांनी केले असून त्यात तथ्य आहे. पण ही कामे वेळेत पूर्ण न झाल्यास पावसाळ्यात काय होणार, हा प्रश्न् नागरिकांना सतावीत आहे.

वांदा कलानगर येथून सुरू होणाऱ्या पश्चिम दुतगती मार्गाच्या रुंदीकरणाचे तसेच त्याच्या दोन्ही बाजूंनी सविर्स रोड काढण्याचे काम दहिसरपर्यंत सुरू आहे. पण यातील काही कामांची गती फारच धीमी आहे. बोरीवली पूर्व, मागाठणे डेपो येथील उड्डाण पुलालगतचे काँक्रिटीकरणाचे काम गेले काही महिने रखडले आहे. नॅशनल पार्क येथील उड्डाणपुलाजवळच्या कामाचीही तीच स्थिती आहे. गोरेगाव- जोगेश्वरी जवळही काही ठिकाणी 'गो स्लो' सुरू आहे. कुरार व्हिलेज-समतानगर पट्ट्यात डोंगर खणून रस्ता रुंद करण्यात आला आहे. मात्र, खोदकाम नीट न झाल्याने पावसाळ्यात डोंगराचा पुढे आलेला भाग कोसळून भीषण अपघाताची शक्यता आहे. कामे उरकून घेण्याच्या घाईगदीर्त अशा गोष्टींकडे लक्ष देण्यास अधिकाऱ्यांना वेळ असल्याचे दिसत नाही. तसेच अर्धवट राहणारी कामे पावसाळ्यात वाहतुकीचे प्रश्ान् निर्माण करणार आहेत.

दृतगती मार्गाचे रुंदीकरण करताना दोन्ही बाजूच्या पावसाळी पाण्याच्या गटारांची रुंदी खुपच कमी झाली आहे. त्यामुळे मुसळधार पावसात पाण्याचा निचरा न होऊन पूरसदृश स्थिती निर्माण होण्याची भीती आहे. मात्र गटारे पक्की बांधलेली व त्यांना योग्य उतार असल्याने पाणी वेगाने वाहून जाईल, असे 'एमएमआरडीए'च्या अधिकाऱ्यांचे म्हणणे आहे. प्रत्यक्षात काय घडते ते पावसाळ्यातच कळेल.

पश्चिमेकडील स्वामी विवेकानंद मार्ग, त्याच्याही पश्चिमेकडील लिंक रोडची अवस्था याहून वेगळी नाही. विवेकानंद मार्ग हा वांद्यापासून दहिसरपर्यंतचा महत्वाचा रस्ता! पण त्याच्यावर जागोजागी वाहतुकीची कोंडी करणारी ठिकाणे आहेत. ही 'बॉटलनेक' काढण्यासाठी धडक कारवाई हवी. पण त्याऐवजी जागा मिळेल तेथे रस्ता रुंदीकरण, असा प्रकार सुरू आहे. त्यामुळे वाहतूक सुधारण्याच्या दृष्टीने त्याचा उपयोग नाही. त्यातच कामांना गती नसल्याने पावसाळ्यात अडचणी वाढणार आहेत.

अंधेरीपासून दहिसरपर्यंत पोहोचलेल्या लिंकरोडची अवस्था त्याहून वाईट! अंधेरीच्या इंडियन ऑईल नगरकडून लक्ष्मी इंडस्ट्रीयल इस्टेटपर्यंतच्या टप्प्यात अनधिकृत गॅरेज व डान्सबार यांचा उच्छाद आहे. 'फन रिपब्लिक' आणि पुढे 'फेम अॅडलॅब'पाशी सकाळ-संध्याकाळ होणारी कोंडी नित्याचीच बाब आहे.

पुढे 'लोखंडवाला'कडून येणारी वाहने या कोंडित भर घालतात आणि मग आदर्शनगर, बेहराम बाग, ओशिवरा व गोरेगाव डेपो, लक्ष्मीनगर या पट्ट्यात वाहने मुंगीच्या गतीने सरकत राहतात. रस्त्याच्या दुतर्फा बेकायदा गॅरेज, बार, हार्डवेअर, भंगार मालाची दुकाने यांचे अतिक्रमण आहे. त्यामुळे पश्चिम उपनगरवासीयांच्या दृष्टीने यंदाचा पावसाळाही डोकेदुखी निर्माण करणारा ठरणार आहे.

'यावर्षी पाणी तुंबणार नाही, अशी हमी देता येणार नाही! पावसावरच ते अवलंबून आहे', असे राज्याचे मुख्यमंत्री विलासराव देशमुख यांनी गुरुवारीच सांगून टाकले आहे. हे उत्तर केवळ बेजाबदारपणातून आलेले नसून मुंबईच्या भौगोलिक परिस्थितीशीही ते निगडीत आहे. त्यामुळे मुंबैकरांनी महापालिका किंवा राज्य सरकार यांच्यावर हवाला न ठेवता 'नको नको रे पावसा, असा धिंगाणा घालू...' म्हणत वरुणराजाचीच प्रार्थना केलेली बरी.

 
</text>
</doc>
