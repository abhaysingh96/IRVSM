<doc>
<docno>1117803.cms.txt</docno>
<text>
 
महामुंबई
गुरुस्वरूप श्रीवास्तव यांना 30 पर्यंत पोलिस कोठडी
[ Saturday, May 21, 2005  11:49:47 pm]


म.टा.प्रतिनिधी

मुंबई : परदेशी बँकेमार्फत परदेशात पैसा पाठवण्यासाठी कागदपत्रांमध्ये खाडाखोड केल्याच्या गुन्ह्यातील आरोपी व उद्योगपती गुरुस्वरूप श्रीवास्तव यांना 30 मेपर्यंत पोलिस कोठडी देण्यात आली आहे.

तपास अद्याप अपूर्ण असल्याचे कारण देऊन कोर्टाने श्रीवास्तव यांचा जामीन अर्ज फेटाळून लावला. 'स्वरूप उद्योगसमूहा'चे अध्यक्ष व व्यवस्थापकीय संचालक श्रीवास्तव यांनी खोटी प्रमाणपत्रे, ताळेबंद आणि स्टॅन्डर्ड चार्टर्ड बँकेचे नफा तोटा पत्रक यांचा वापर करून त्याद्वारे सिंगापूरला 88,229 अमेरिकन डॉलर आणि चीनला 45 हजार अमेरिकन डॉलर पाठविले, असा आरोप आहे. श्रीवास्तव यांनी अकौंटंट पी.एस. शेट्टी यांचे लेटरहेड वापरून त्याचा या कामासाठी गैरवापर केल्याचे आथिर्क गुन्हे अन्वेषण विभागाचे म्हणणे आहे. याच गुन्ह्यासाठी त्यांना 15 मे रोजी अटक करून, 16 रोजी कोर्टापुढे हजर करण्यात आले असता सात दिवसांची पोलिस कोठडी देण्यात आली, तिची मुदत शनिवारी वाढवण्यात आली आहे.

श्रीवास्वत यांचे आथिर्क नियंत्रक जी. एल. अय्यर यांनाही पोलिसांनी याच आरोपाखाली अटक केली आहे. आपण श्रीवास्तव यांच्या सांगण्यावरून शेट्टी यांच्या लेटरहेडची रंगीत फोटोकॉपी (झेरॉक्स) घेतल्याची कबुली अय्यर याने दिली आहे. तसेच सेक्रेटरी शिल्पा कदम हिला प्रमाणपत्राचा नमुना टाइप करायला सांगितले होते, असेही त्यांनी मान्य केले आहे. याशिवाय कार्यालयीन शिपाई सुनील पेटकूलकर याने शेट्टी यांच्यासाठी असलेल्या प्रमाणपत्रावर स्वाक्षरी केल्याबद्दल त्यालाही अटक करण्यात आली आहे.

आपले अशील श्रीवास्तव यांनी स्वत: कोणत्याही कागदपत्रांमध्ये खाडाखोड केल्याचा व त्यामध्ये बदल केल्याचा थेट पुरावा नसल्याचा दावा श्रीवास्तव यांचे वकील सतीश मानेेशिंदे यांनी केला असता तो कोर्टाने मान्य केला नाही. प्रख्यात चित्रकार एम. एफ. हुसेन यांच्या चित्रांमध्ये 100 कोटी रुपयांची गुंतवणूक करण्याची घोषणा श्रीवास्तव यांनी हुसेन यांच्या उपस्थितीतच काही महिन्यांपूवीर् केली; तेव्हापासून श्रीवास्तव प्रसिद्धीझोतात आले होते.

 
</text>
</doc>
