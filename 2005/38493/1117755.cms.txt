<doc>
<docno>1117755.cms.txt</docno>
<text>
 
क्रीडा
गिल यांच्या उमेदवारीचे गूढ कायम
[ Saturday, May 21, 2005  09:18:50 pm]


वृत्तसंस्था

नवी दिल्ली : सोमवारी होणाऱ्या भारतीय हॉकी फेडरेशनच्या निवडणूकीत अध्यक्ष कँवरपालसिंग गिल यांच्या उमेदवारीबाबतचे गूढ कायम आहे. हॉकी फेडरेशनच्या पदाधिकाऱ्यांनी गुप्तता कायम राखत आपली रणनीती जाहीर करण्यास नकार दर्शविला.

गिल तसेच ज्योतीकुमारन यांनी निवडणुकीबाबत काहीही बोलण्यास नकार दिला.कोलकात्यात रविवारी नाव ठरविण्यात येतील असे सूत्रांनी सांगितले. दिल्ली उच्च न्यायालयाने शुक्रवारी भारतीय हॉकी फेडरेशनच्या वाषिर्क बैठकीस तसेच निवडणुकांना स्थगिती देण्यास नकार दिला पण न्यायालयाने निवडणुकांचा निकाल जाहीर करू नये तसेच पुढील आदेश मिळेपर्यंत एका सीलबंद पाकिटात ठेवण्याचे आदेश दिले.

ज्योतीकुमारन यांनी निवडणुकांबाबत प्रसारमाध्यमांशी आपल्याला काही बोलायचे नाही असे सांगितले. अधिकृतरित्या काही जाहीर झाले नसले तरी गिल सलग चौथ्यांदा अध्यक्षपदाची निवडणूक लढवतील असा कयास आहे. केंदीय हवाई वाहतूक मंत्री प्रफुल पटेल सध्या लंडनमध्ये असून त्यांना निवडणुकीत रस नाही असे दिसते.

अध्यक्ष, आठ उपाध्यक्ष, पाच संयुक्त चिटणीस, आणि खजिनदार पदासाठी निवडणुका होतील. गिल, ज्योतीकुमारन यांच्या विरोधात कुणी निवडणूक लढविल किंवा कसे याचा फैसला रविवारीच होईल. भारतीय ऑलिम्पिक असोसिएशन या निवडणूकीसाठी निरीक्षकाची नेमणूक शनिवारी रात्री जाहीर करणार आहे.

 
</text>
</doc>
