<doc>
<docno>1117788.cms.txt</docno>
<text>
 
महामुंबई
पातळ प्लास्टिक पिशव्यांवर पावसाळापूर्व कारवाई सुरू
[ Saturday, May 21, 2005  11:03:13 pm]


म. टा. प्रतिनिधी

मुंबई : यंदा पावसाळ्यात गटारांच्या तोंडावरील प्लॅस्टिकच्या पातळ पिशव्यांमुळे पाणी तुंबून मुंबई जलमय होऊ नये यासाठी मुंबई महापालिकेने प्लॅस्टिकच्या पातळ पिशव्याविरोधी मोहिम सुरू केली आहे. पालिकेच्या पथकाने दोन दिवसांत वीस मायक्रॉनपेक्षा कमी जाडीच्या तीन टनांहून अधिक पातळ पिशव्या जप्त केल्या.

मुंबईत वीस मायक्रॉनपेक्षा कमी जाडीच्या पातळ पिशव्यांच्या विक्रीवर पूर्णपणे बंदी आहे. या पातळ पिशव्या गटारांत तुंबुन पावसाळ्यात पाणी तुंबत असल्याचे आढळून आल्याने ही बंदी घालण्यात आली आहे. पण पालिकेचा आदेश पायदळी तुडवून अशा पातळ पिशव्यांची खुलेआम विक्री सुरु असल्याचे आढळून आल्याने पालिकेने कारवाई सुरु केली आहे. पालिकेच्या पथकाने मुलुंड (प) येथील रामगोपाल इंडस्ट्रीयल इस्टेटमधील 'शीतल टापोर्लिन्स' व 'विजय प्लॅस्टिक' या दोन कारखान्यांवर छापे घालून बंदी घालण्यात आलेल्या तीन टन पाच क्विंटल पातळ पिशव्या जप्त केल्या. दोन दिवसांपूवीर् मशीद बंदर भागात घातलेल्या छाप्यात प्लॅस्टिकच्या पिशव्या विकणाऱ्यांनी उपायुक्त विजय कळम-पाटील यांच्याशी वाद घालून या पिशव्या वीस मायक्रॉनपेक्षा अधिक जाडीच्या असल्याचा दावा केला. पण कळम-पाटील यांच्याकडे कोरियन बनावटीचे 'गेज मीटर' होते. त्यांनी सर्वांच्या समक्ष पिशव्यांची जाडी पाहिली त्यावेळी या पिशव्या वीस मायक्रॉनपेक्षा कमी जाडीच्या असल्याचे आढळून आल्याने व्यापारी निरुत्तर झाले. त्यानंतर सर्व पातळ पिशव्या जप्त करण्यात आल्या. बंदी घालण्यात आलेल्या पातळ पिशव्यांच्या विरोधात कारवाई करण्यासाठी स्थापन केलेल्या पथकात महापालिकेचे 40 अधिकारी, 15 कमांडो व 20 कर्मचाऱ्यांचा समावेश आहे.

 
</text>
</doc>
