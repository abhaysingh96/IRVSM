<doc>
<docno>1117689.cms.txt</docno>
<text>
 
महाराष्ट्र
रत्नागिरीत भारनियमन 26 मेनंतरच
[ Saturday, May 21, 2005  08:08:36 pm]


म. टा. वृत्तसेवा

रत्नागिरी : वीज नियामक आयोगाच्या वतीने ग्राहकांच्या तक्रारी आणि सूचना ऐकून घेण्यासाठी 26 मे रोजी वेळ निश्चित करण्यात आली आहे, अशी माहिती रत्नागिरी विद्युत मंडळाचे अधीक्षक अभियंता बुंदिले यांनी दिली. त्यामुळे सिंधुदुर्ग व रत्नागिरी जिल्ह्यातील भारनियमन करण्याबाबत अंतिम निर्णय 26 मेनंतरच होईल.

कोकण विभागीय सुनावणी ठाणे येथे होणार असून रत्नागिरी, सिंधुदुर्ग जिल्ह्यातील विजेची गळती कमी आहे. वसुलीचे प्रमाणही उत्तम आहे, असा अहवाल कोकण परिमंडळाने वीज नियामक मंडळाला दिला आहे. शिवसेनेने भारनियमनाविरोधान केलेल्या आंदोलनाची झळ येथील विद्युत मंडळाला बसली नाही.

भारनियमन कायमस्वरूपी लागू करण्याचा निर्णय येथे झालेला नसल्याने या भागात सेनेचेे आंदोलनही झाले आही. मात्र आंदोलनाचा इशारा दिल्याने या भागात पोलिस यंत्रणा दक्ष होती. प्रत्येक तालुक्यात जास्तीची कुमकही पाठविण्यात आली होती.

बुंदिले यांनी सांगितले की, मोफत वीज योजनेचा कायदा रत्नागिरी, सिंधुदुर्ग जिल्ह्यातील 23 हजार शेतकऱ्यांनी घेतला. या शेतकऱ्यांसाठी सरकारला दोन कोटी 12 लाख 90 हजार रुपये तिमाही खर्च आला.

 
</text>
</doc>
