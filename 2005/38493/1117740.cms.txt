<doc>
<docno>1117740.cms.txt</docno>
<text>
 
क्रीडा
ग्रेग चॅपल यांच्या निवडीवर कपिलदेव नाराज
[ Saturday, May 21, 2005  09:01:45 pm]


नवी दिल्ली : भारताचे माजी कर्णधार आणि माजी प्रशिक्षक कपिलदेव निखंज हे ग्रेग चॅपल यांच्या निवडीवर नाराज आहेत. भारतीय क्रिकेट संघाच्या प्रशिक्षकपदाची जबाबदारी परदेशी व्यक्तिवर का सोपवण्यात येते ते आपल्याला कळू शकत नाही असे ते म्हणाले. भारताने कितीतरी नामवंत क्रिकेटपटू दिलेले आहेत. प्रशिक्षक म्हणून सवोर्त्तम भारतीयाचीच निवड व्हायला हवी असे त्यांनी स्पष्टपणे सांगितले.

भारतीय क्रिकेट संघ जिंकला की प्रशिक्षकाच्या अंगावर रोमांच उभे राहायला हवेत आणि भारताची कामगिरी खराब झाली तर प्रशिक्षकाला मनापासून वाईट वाटायला हवे असे सांगून कपिलदेव म्हणाले : यासाठी प्रशिक्षक भारतीयच असायला हवा असे मला वाटते. परदेशी व्यक्तीला असे काही वाटेल काय?

ग्रेग चॅपल यांचे कम्प्युटराइज्ड प्रेझेंटेशन छान होते असे म्हटले जाते आहे. परंतु मुलाखतीवेळच्या प्रेझेंटेशनचे कौतुक किती करायचे असा सवालही कपिलदेव यांनी केला. पेझेंटेशनपेक्षा प्रशिक्षण देण्यातील कौशल्य अधिक महत्त्वाचे असते हे सांगण्याची गरज भासू नये असेही ते म्हणाले. प्रशिक्षक भारतीयच असायला हवा कारण तो भारतीय खेळाडूंच्या भावना जास्त चांगल्याप्रकारे समजावून घेऊ शकतो यावर कपिलदेव यांनी जोर दिला.

 
</text>
</doc>
