<doc>
<docno>1117657.cms.txt</docno>
<text>
 
संवाद
अवघे एकशे वयमान...
[ Saturday, May 21, 2005  07:22:16 pm]


नारायण धारप यांच्या कथेतली महाराष्ट्र साहित्य परिषदेची इमारत सहा मजली आहे. गंमत म्हणजे लवकरच पुण्यात उभी राहणारी परिषदेची इमारत खरोखरच सहा मजली असेल. या कथेतल्या इमारतीत सर्व अत्याधुनिक सुविधा आहेत. नव्या वास्तूमध्ये खरोखरच लिफ्ट असेल, अत्याधुनिक कम्प्युटर्स असतील... शंभरी गाठलेली ही पुण्यातली साहित्य संस्था कात टाकत आहे..

भयकथा आणि विज्ञान कथा लिहिणारे विख्यात लेखक नारायण धारप यांनी 'मोहन किरपेकरची शोकांतिका' अशी एक अफलातून भविष्यवेधी कथा लिहिली होती. त्या कथेत पुण्यातल्या महाराष्ट्र साहित्य परिषदेच्या इसवीसन 2060मधील इमारतीचे वर्णन आहे. या कथेतली मसापची इमारत सहा मजली आहे. गंमत म्हणजे लवकरच पुण्यात उभी राहणारी परिषदेची इमारत खरोखरच सहा मजली असेल. धारपांनी नवी इमारत सदाशिव पेठेत टिळक रोडवरच कल्पिली आहे. मसापचे धुरीण गावातली जागा सोडून दुसरीकडे नवी इमारत बांधण्यापेक्षा आहे त्याच जागी जुनी इमारत पाडून नवी बांधण्याच्या विचाराचे आहेत. म्हणजे धारपांचे हे ही खरे ठरले. धारपांच्या कथेतल्या मसापच्या इमारतीत सर्व अत्याधुनिक सुविधा आहेत. कम्प्युटर्स आणि मराठी साहित्याची माहिती जतन करणारे नेटवर्कही आहे. इथेही प्रत्यक्षात जुळणारा योगायोग तेवढाच विलक्षण आहे. मसापच्या नव्या वास्तूमध्ये लिफ्ट असेल, अत्याधुनिक कम्प्युटर्स असतील, साहित्याशी संबंधित सर्व माहितीचे संगणकीकरण असेल, जुन्या दुमिर्ळ ग्रंथाचे मायक्रोफिल्मिंग करण्यात येईल. ते अभ्यासकांना संदर्भासाठी उपलब्ध असेल. शंभरीत प्रवेश करणारी मसाप जरा उशिराच कात टाकत असली तरी धारपांच्या कथेतील इसवीसन 2060 हे साल पाहता तशी ही कात पन्नास वषेर् लवकरच टाकली, असे म्हणावे लागेल!

अखिल भारतीय साहित्य संमेलनांचे 1964 पर्यंत आयोजन करणारी ही बिगरसरकारी 'आद्य संस्था.' मसाप काळाबरोबर फारशी बदलली नसली तसेच काम करत असताना तिच्यावर अनेक मर्यादा येत असल्या तरी या संस्थेचे गेली दहा दशके चाललेले मराठीच्या प्रसाराचे काम दुर्लक्षित करता येणार नाही. अत्यंत तुटपुंजीवर हळुहळू स्वत:चा विकास करणाऱ्या मसापची सध्याची टिळक रस्त्यावरची इमारत पाडून त्या जागी नवी इमारत उभी राहणार आहे. वास्तविक ही इमारत अजून सुस्थितीत आहे. त्यामुळे पुण्यात इतरत्र जागा घेऊन तेथे नवी मोठी इमारत बांधून पैसा वाचवता येईल. पण मसापचे काही पदाधिकारी मात्र यास साफ नकार देत आहेत. टिळक रस्त्यावरची (सदाशिव पेठेतली) मध्यवतीर् जागा सोडून इतरत्र कशासाठी जायचं, असाच त्यांचा भाबडा सवाल आहे!

आणखी एक योगायोगाची बाब म्हणजे मसाप एकीकडे शतकी वर्षात पदार्पण करत असतानाच दुसरीकडे मराठी पुस्तकांच्या प्रकाशनालाही यंदा 200 वषेर् होत आहेत! 'मराठी असे आमुची मायबोली..' या कवितेप्रमाणे मराठी साहित्याला वाहिलेली ही 100-200 वषेर् म्हणजे अर्थातच निव्वळ योगायोग नव्हे. मसापचा आणि पर्यायाने मराठीचा वेलूही आता खऱ्या अर्थाने गगनावरी जाईल, अशीच सुचिन्हे दिसू लागली आहेत!

वरवर दिसायला अत्यंत साधी असणारी ही वास्तू पुणेकरांपासून ते पीएमटीच्या बस कंडक्टरपर्यंत बहुतेक सर्वांना ठाऊक आहे. मराठी साहित्याशी जरी कोणाचा संबंध आला नसला तरी साहित्य परिषदेचा स्टॉप मात्र सर्वांनाच माहिती आहे. 1935 च्या औंधच्या पंतप्रतिनिधींकडून ही जागा 999 वर्षांच्या कराराने घेतली होती.

त्यानंतर 1937 मध्ये तळमजल्यावर दोन खोल्या बांधण्यात आल्या. 1941 मध्ये माधवराव पटवर्धन (कवी माधव ज्युलियन) सभागृह बांधण्यात आले ते वि.द. घाटे यांच्या पुढाकारातून. पुढे वरचे दोन मजले, अभ्यागतांसाठी निवासस्थान आणि ग्रंथालय असा चार मजली संसार 1964 पर्यंत मसापने थाटला.

1935च्या कराराचा संदर्भ देऊन मसापचे कार्याध्यक्ष डॉ.गं.ना. जोगळेकरांनी संस्थेची शंभर वर्षांतील भूमिका बदलली नसल्याचे सांगितले. ते म्हणाले की इमारत आणि अत्याधुनिक सुविधा हा काळाप्रमाणे येणारा अपरिहार्य बदल आहे. पण आमची दृष्टी 1935 मध्ये झालेल्या कराराप्रमाणे आजही व्यापारी राहणार नाही. आधुनिकता, नव्या तंत्राचा वापर करण्यात येणार असला तरीही मराठी साहित्याचा प्रसार हेच एकमेव ध्येय असल्यामुळे त्यामध्ये कोणत्याही 'असाहित्यिक गोष्टीं'ना प्रवेश असणार नाही.

साहित्यासारख्या विषयावर एखादी संस्था असावी, अशी भूमिका प्रथम लोकमान्य टिळक यांनी मांडली. लोकमान्यांनी त्यांची ही भूमिका 27 मे 1906 रोजी पुण्यातील मळेकर वाड्यात भरलेल्या 'ग्रंथकार संमेलना'त बोलून दाखवली. त्या प्रेरणेतूनच मसापची स्थापना झाली. त्यामुळे परिषदेच्या रुपाने गेले शतकभर चाललेल्या साहित्यिक चळवळीचे प्रणेते म्हणून लोकमान्यांचे नाव घ्यावे लागेल. लोकमान्यांनी हिंदी तसेच बंगाली भाषांमधली संमेलने पाहिली होती. मराठीतही असे संमेलन असावे, असा त्यांचा आग्रह मसापचे पहिले कार्यवाह नाटककार कृष्णाजी प्रभाकर खाडिलकर आणि साहित्यिक- संपादक न.चिं. केळकर यांनी प्रत्यक्षात आणला.

तांत्रिक दृष्टीने मळेकर वाड्यातील संमेलनाध्यक्ष आणि काशीबाई कानिटकरांचे पती गोविंदराव कानिटकर हेच मसापचे पहिले अध्यक्ष ठरतात. पण तेव्हा मसापची घटना निश्चित झाली नव्हती. 1912 मध्ये या घटनेला अंतिम स्वरुप मिळाल्यामुळे त्यावषीर्चे अकोला येथील संमेलनाचे अध्यक्ष ह.ना. आपटे मसापचे पहिले अध्यक्ष ठरतात, असे डॉ. जोगळेकर आणि प्रमुख कार्यवाह रवींद भट यांचे म्हणणे आहे. अशी ही मोठी परंपरा असणारी संस्था मराठीतल्या सर्व प्रवाहांना जवळ करून मराठीच्या उत्कर्षाची काळजी करेल, तर तिची शताब्दी महाराष्ट्राच्या जीवनात संस्मरणीय ठरेल!

- विवेक सबनीस

 
</text>
</doc>
