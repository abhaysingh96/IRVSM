<doc>
<docno>1117662.cms.txt</docno>
<text>
 
संवाद
सुरक्षितता स्त्रीची
[ Saturday, May 21, 2005  07:28:49 pm]


...विवाहिता असो अथवा अविवाहिता बलात्कारामुळे होणारी गर्भधारणा दोघींचीही कुचंबणा करणारी असते. अत्याचाराबाबत कोठे वाच्यता केली, तर समाज आपल्याला झिडकारेल या भीतीपोटी त्या झालेली घटना लपवून ठेवण्याचा प्रयत्न करतात. मात्र, 'भित्यापाठी ब्रह्माराक्षस' या उक्तीप्रमाणे अनेकदा गर्भधारणेतून वास्तव सामोरं येतं...

कांता (नाव बदलले आहे) ही बलात्कारित स्त्री. समाजातील वासनेच्या आहारी गेलेल्या विकृत पुरुषांची शिकार झालेली. त्यातूनच मानसिक आणि शारीरिक संतुलन हरवलेली. पण, तरीही मन घट्ट करून जगणारी. का? तर तिने जगात आणलेल्या निष्पाप जीवांवर तरी या वाईट समाजाची पडछाया नको म्हणून. समाजाकडून दिली जाणारी दूषणे स्वीकारत..खचत.. आणि तेवढ्याच ताकदीने परतवून लावत. बलात्काराची घृणास्पद घटना घडून बराच काळ लोटलाय, सामूहिक बलात्कारातून शरीरावर झालेल्या जखमाही भरून आल्या आहेत. मात्र, तिच्या मनावर झालेला जखमांचं काय? त्यांच्या वेदना कमी झाल्या आहेत? समाज तरी तिला हे विसरू देतोय का? आणि घरचे? झालेली घटना एक दु:स्वप्न म्हणून विसरून जा, असे सांत्वन करणारा तिचा नवरा चार भिंतीआड अस्वाभाविक वागून तिच्यावर कितीदा बलात्कार करतोय?

असे अनेक प्रश्न् गेल्या काही दिवसात सलग घडलेल्या बलात्काराच्या घटनेमुळे प्रकाशात आले. महिलांची सुरक्षितता हा विषय प्रामुख्याने चचिर्ला गेला. पण, शारीरिक शोषणाला बळी पडलेल्या स्त्रिया घटनेनंतर कोणत्या प्रकारचा मानसिक त्रास सहन करतात, याचा ऊहापोह मात्र क्वचितच झाला. एखाद्याच्या शरीरावर बळजबरीने हक्क गाजवणे म्हणजे 'बलात्कार'! सर्वसाधारण असं समजलं जातं की, बलात्कारात शारीरिक कष्ट होतात. पण, या मु्द्यावरही विचार केल्यास लक्षात येतं की, बलात्कारानंतर शारीरिक इजा तर लवकर संपतात, पण मानसिक वेदना बराच काळ टिकून राहातात. नव्हे, तर बलात्कारामुळे मनावर झालेल्या प्रचंड धक्क्याचे तसेच आघाताचे रूपांतर प्रदीर्घ शारीरिक व्याधीत होते. बलात्कारामुळे अल्पवयीन मुलींना फिटस्सारखे गंभीर आजार कायमस्वरुपी जडल्याची कैक उदाहरणे आहेत. पण, हा मुद्दाही तात्पुरता बाजूला ठेवल्यास मानसिक आजारांचे भयावह स्वरूप उघड होते.

मानसोपचार तज्ज्ञांचं असं म्हणणं आहे की, बऱ्याचदा अल्पवयीन मुलींवर बलात्कार होतो. पण, विवाहानंतर त्यांच्यावर फार मोठा ताण येतो. साहजिकच त्यांची स्थिती भ्रमिष्टासारखी होते. मनावरील ताण असह्य झाल्यामुळे त्यांच्या वागणुकीत विचित्रपणा येतो. आपलं शरीर म्हणजे 'उष्टावलेला घास', 'चुरगाळलेलं फूल' असल्या काहीतरी भ्रामक कल्पना त्यांना छळतात. आसपासच्या मंडळींचाही बऱ्याचदा तसा दृष्टिकोन असतोच. काहीवेळा या विचारातून त्या आत्महत्या करण्याचा प्रयत्न करतात. विवाहित स्त्रीवर बलात्कार झाला तर निदान ती आपल्या पतीला त्या प्रसंगाबद्दल सांगून मन मोकळं करते. शिवाय, तिला शरीरसंबंधांची माहिती व सवय असते. त्यामुळे मानसिक संतुलन ढळणे अशा तक्रारी त्यांच्याबाबत फारशा नसतात. पण, कुमारिकेवर असा प्रसंग गुदरला तर ती शारीरिक आणि मानसिक अशा दोन्ही पातळ्यांवर दुखावली जाते. एवढेच नव्हे, तर शरीरस्पर्शाचा किंवा संबंधांचा पहिलाच अनुभव एवढा थरारक मिळाला, तर ती आयुष्यभर शारीरिक मीलनाचा धसका घेते. तिच्या मनात या भयानक आठवणी साठून राहातात, आणि त्याविषयी कायमची तिरस्काराची भावना मनात घर करते.

शिपायाने अल्पवयीन मुलीवर केलेला बलात्कार, तीस वर्षांच्या तरुणीवर झालेला सामूहिक बलात्कार आणि 80 वर्षांच्या वृद्धेवर 18 वर्षांच्या तरुणाने केलेला बलात्कार, या सर्वांचा घृणास्पद अतिरेक म्हणजे कुणा नराधमानं चाळीस दिवसांच्या मुलीवर केलेला बलात्कार. येथे विकृती हाच शब्द वापरता येईल. त्याचबरोबर बालसुलभ उत्सुकता आणि आयुष्यावरचं प्रेम या तिच्या विश्वावरचा हल्ला असेही याला म्हणता येईल. मात्र, अशा बलात्कारानं तिचं बाल्य क्षणातच करपून जातं. अशा या भीतीने विस्फारलेल्या तिच्या डोळ्यात कायम दिसतो तो जगाविषयीचा अविश्वास. मुळात आपल्या शरीरावर आपल्या इच्छेविरुद्ध हल्ला झालायं, हीच भावना तिला त्रस्त करते. या शरीरावर आपला हक्क नाही, यातून तिला वैफल्य येतं.

विवाहिता असो अथवा अविवाहिता बलात्कारामुळे होणारी गर्भधारणा दोघींचीही कुचंबणा करणारी असते. अत्याचाराबाबत कोठे वाच्यता केली, तर समाज आपल्याला झिडकारेल या भीतीपोटी त्या झालेली घटना लपवून ठेवण्याचा प्रयत्न करतात. मात्र, 'भित्यापाठी ब्रह्माराक्षस' या उक्तीप्रमाणे अनेकदा गर्भधारणेतून वास्तव सामोरं येतं. मुलीवर झालेला बलात्कार दुर्लक्षित करून विवाह लावून दिल्यानंतर लग्नाच्या दुसऱ्याच महिन्यात चार महिन्यांचा गर्भ पोटात असल्याचे लक्षात आल्यानंतर मुलीचे आयुष्य उद्ध्वस्त झाल्याचे अनेक दाखले देता येतील. या सर्व गोष्टींची अखेर आत्महत्येत किंवा मानसिक संतुलन बिघडण्यात होते.

संधी साधून अनोळखी पुरुष बलात्कार करतो. पण, ओळखीच्या पुरुषांकडून स्त्रियांवर बलात्कार होण्याचे प्रमाण सर्वाधिक म्हणजेच 40 ते 50 टक्के आहे. काका, मामा, भाऊ, दीर, पतीचा मित्र, सासरा, मेव्हणा वगैरे मंडळीही बलात्कार करतात. शस्त्रांचा धाक दाखवून शारीरिक समर्पण करायला लावणं हा देखील बलात्कारच. यातली सर्वात दुदैर्वी गोष्ट म्हणजे या सर्वात स्त्रीला दोषी मानलं जातं. घटना घडून जाते, पण तिच्या मनावर ते कायमस्वरूपी कोरलं जातं. हे आपल्याला लागलेलं लांच्छन आहे, अशी तिची धारणा होते. औषधोपचाराने काहीसा आराम मिळू शकतो. मात्र, संवाद साधणे, मानसिक आधार, योगोपचार आणि अशा बाईला रोजच्या जगण्यात पूवीर्सारखंच सर्वार्थानं सामावून घेणं हेच त्यावरील प्रभावी औषध ठरू शकतं.

सगळ्यात महत्त्वाचं म्हणजे अशा अत्याचाराबद्दल बाईनं स्वत:ला दोषी ठरवून आयुष्यभर कुढण्यात अर्थ नाही. कारण अशा प्रकारांना पुरुषांमधील विकृती जबाबदार असते. म्हणूनच संबंधित स्त्रीच्या घरातील किंवा जवळील पुरुषांनी ही बाब लक्षात घेऊन तिला बलात्काराच्या धक्क्यातून बाहेर काढायला हवे. कारण अशावेळी स्त्रीपेक्षा पुरुषच तिचा अधिक जवळचा मित्र होऊ शकतो!

- वैशाली भुते

 
</text>
</doc>
