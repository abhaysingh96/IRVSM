<doc>
<docno>1117645.cms.txt</docno>
<text>
 
संवाद
सूर-संसार
[ Saturday, May 21, 2005  07:11:13 pm]


...खरं सांगायचं ना तर मला वाटतं घर सजतं ते घरातल्या स्त्रीवर. आपली 'गृहलक्ष्मी'ही संकल्पना मला फार पटते. बाईकडे घराचा स्वर्ग करायची किमया असते...

या महानगरात रोज उगवते तशीच एक सकाळ.. गाड्यांच्या एक्झॉस्टमधून गाळून येणारी सकाळची प्रसन्न, ताजी इत्यादी हवा.. समोर पसरलेला सुस्ताद, निजीर्व, राखी, तेलकट समुद... आणि या सर्वांमध्ये भान विसरून जॉगिंग करणारे, हळू धावणारे, जोरात चालणारे... नुस्ते फिरणारे... हेल्थ ड्रिंक विकणारे अनेकजण... अतिखाण्यामुळे वाढलेलं वजन कमी करायला घाम गाळणारा आणि सुकड्या शरीरावर काही तेज यावं म्हणून घामाने थबथबून पैसे मिळवण्यासाठी कष्टणारा... लाज झाकण्यापुरती चिरगुटं सांभाळत कागद गोळा करणारी... आणि चिरगुटासारखे कपडे अवाच्या सव्वा किमतीला घेऊन, गोंदणभरल्या शरीराची चरबी ग्रॅममध्ये मोजणारी... प्रत्येक जणाला आपली चिंता... आपलं काम आटपून घरी जायची घाई... कुणाला तिथेच थांबायचं... तर कुणाला तिथून पुढं जायचं... पण इथल्यानंतर घरी... कशी असतील यांची घरं? या मसिर्डिजवाल्याचं? या ज्यूसवाल्याचं? या कागदवालीचं? जुहूच्या समुदकिनाऱ्यावर उभा राहून हे विचार मनात घोळवतोय... या महानगरीचं एक वैशिष्ट्य आहे... इथे येणाऱ्या प्रत्येकाला ती घर देते... मग ते पायपात गोणपाटाच्या आडोशाचं का असेना... पण घर मिळतं!

जसं माझ्या वडलांना साधारण 50 वर्षांपूवीर् मिळालेलं डिलाईल रोडवरचं 10 3 12 च्या रूममधलं घर.. गावाकडून ते पोटासाठी आले.. गिरणीत जॉबर म्हणून लागले.. पठाणी व्याजाने कर्ज घेऊन खोली घेतली.. मनात भावलेल्या मुलीबरोबर लग्न करून घर उभारलं.. डिलाईल रोडवरच्या सीताराम मिल्ससमोरची चाळ... 1 रूम.. त्यात सकाळी 4 वाजल्यापासून धडाडणारी चूल.. उभी राहाणारी भाकऱ्यांची चळत.. जेवणारे खाणावळी.. त्यातच आम्ही पोरं.. मला आठवणारं माझं घर हे आहे.. आठवतो तो चुलीसमोर धगीने तांबूसलेला आईचा चेहरा.. सतत कामात गुंतलेले तिचे हात.. वडलांचे कष्ट.. पण तरीही या वातावरणात मधूनच उठणारी एखादी गाण्याची लकेर.. एखादी धून.. माझ्या वडिलांकडून येणारी.. आम्ही सहा भावंडं त्या घरात राह्यलो.. गरिबीचे गोडवे गायचा मला मनस्वी तिटकारा आहे.. म्हणून गरिबीत होतो, असं मुळीच म्हणणार नाही... पण संस्कार क्वचित वेगळे होते... घराला खोल्या असतात, हे मला कळायला 10 वषेर् लागली... वडलांकडून कलेचा वारसा होता... गाण्याच्या शास्त्रशुद्ध शिक्षणासाठी पं. जियालाल वसंत यांच्याकडे मी भरती झालो... आणि 'घर' काय असतं हे कळलं. घराला खोल्या असतात. दरवाजे बंद असतात. संडास- बाथरूमसाठी वेगळ्या जागा असतात... आणि स्वच्छ असतात... आणि हो... नळ उघडल्यावर पाणी येतं... बोला आता! हे घर माझ्या स्मरणातलं दुसरं. माझं गुरूकुल. आता सांगायला काही वाटत नाही, पण फ्लॅश आणिल टॉयलेट कसं वापरायचं हे दीदीनं इथं शिकवलं. मी वडलांकडे सुखात होतो. पण नंतरचे सगळे सूरसंस्कार पंडितजींकडे/ गुरूजींकडे झाले. 67 साली इथं आलो, 93 पर्यंत राहिलो. कारकीर्द सुरू झाली. कर्तृत्व आकार घेऊ लागलं. चढ-उतार, टक्के-टोणपे, मान- अपमान, सन्मान, हेटाळणी. चंदेरी दुनियेतील सर्व अनुभव मिळत होते.

गंमत म्हणजे बऱ्यापैकी नावारूपाला येऊनही आपण 'घर' सजवावं हे कधी जाणवलं नाही. चेंबूरला माझा बंगला आहे. म्हाडामध्ये मिळालेलं घरही होतं, पण आपण खास काही करावं हे सुचलंच नाही. त्याबाबतीत मी निलेर्प आहे. 93 सालापासून इथे राहातोय. आई, मी, पद्मा, दीदी आणि माझी लेक. घर छान मोठं आहे, प्रशस्त आहे, पण सजावट म्हणाल तर अहं! खरं सांगायचं ना तर मला वाटतं घर सजतं ते घरातल्या स्त्रीवर. आपली 'गृहलक्ष्मी'ही संकल्पना मला फार पटते. बाईकडे घराचा स्वर्ग करायची किमया असते. मी पुरुषी मनोवृत्तीचा, पुराणमतवादी अजिबात नाही. स्त्रियांनी घरातच राहायला हवं हे मला मुळीच पटत नाही... पण तरीही घराचं घरपण बाईवरच असतं हे खरं... मग ती गृहिणी असो वा करियरिस्टिक... हे घर पद्मा आणि दीदीने सजवलंय.. ज्यात मी समाधानी आहे.. पद्माला माझा स्वभाव पूर्ण माहीत असल्याने मी याबाबतीत फार विचार करत नाही. माझा रियाज.. माझे शिष्य.. आणि माझी लेक.. हे माझं घर आहे.

जन्माला आलो तेव्हा चाळीच्या एका खणाच्या खोलीत आईने मला 'घर' दिलं... आणि आज तीन मजल्यांच्या या वास्तूला पद्माने 'घर' बनवलंय... पटलं ना? की स्त्रीला गृहलक्ष्मी का म्हणतात?

- सुरेश वाडकर

(शब्दांकन: शुभा प्रभू-साटम)

 
</text>
</doc>
