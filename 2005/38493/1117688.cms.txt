<doc>
<docno>1117688.cms.txt</docno>
<text>
 
महाराष्ट्र
पोलिस ठाण्यासमोरच उपोषण
[ Saturday, May 21, 2005  08:07:09 pm]


म. टा. प्रतिनिधी

नाशिक : कुठलाही गुन्हा केलेला नसताना सहा दिवस डांबून ठेवून तीन लाख रुपये उकळणाऱ्या पोलिस अधिकारी आणि कर्मचाऱ्यांवर खंडणीचा गुन्हा दाखल करावा, अशी मागणी करत मीना पांचाळ या महिलेने नाशिकमधील पंचवटी पोलिस ठाण्यासमोर उपोषण सुरू केले आहे.

पंचवटी पोलिस ठाण्याचे तत्कालिन निरिक्षक मंडालेश्वर काळे, निरिक्षक आनंदराव पठाडे, हवालदार भगीरथ हांडोरे आणि कॉन्स्टेबल गिते यांनी पांचाळ यांना 2003 साली घडलेल्या एका प्रकरणात अडकविण्याचा प्रयत्न केला होता, असा आरोप मीना पांचाळ यांनी केला आहे. अधिकाऱ्यांनी सहा दिवस एका लॉजमध्ये डांबून ठेवत तीन लाख रुपयांची रक्कमही उकळल्याचे पांचाळ यांचे म्हणणे आहे. यासंदर्भात पांचाळ यांनी 16 मे रोजी पोलिस महासंचालकांना सात पानी निवेदन सादर करून मुंबईतील आझाद मैदानावर उपोषम सुरू केले होते. त्यांना मधू शिंदे या वरिष्ठ पोलिस अधिकाऱ्याने आश्वासन दिले. त्यामुळे ते उपोषण सोडून पांचाळ यांनी नाशिक गाठले. शिंदे यांच्या आश्वासनानुसार गुन्हा दाखल करावा अशी मागणी करणारे निवेदन घेऊन पांचाळ पंचवटी पोलिस ठाण्यात गेल्या. पण, त्यांना तेथून परतवून लावण्यात आले.

त्यामुळे त्यांनी कापडी बॅनर घेऊन पंचवटी पोलिस ठाण्याच्या आवारातच उपोषण सुरू केले. तेथूनही पोलिसांनी त्यांना परवानगी नसल्याचे कारण दाखवत हुसकावून दिले. अखेर पोलिस ठाण्याच्या आवाराबाहेर पांचाळ यांनी बेमुदत उपोषण सुरू केले आहे.

 
</text>
</doc>
