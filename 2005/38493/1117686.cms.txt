<doc>
<docno>1117686.cms.txt</docno>
<text>
 
महाराष्ट्र
...भय कायदेभंगाचे!
[ Saturday, May 21, 2005  08:04:39 pm]


म. टा. वृत्तसेवा

रत्नागिरी : 'विनाहेल्मेट मोर्चा' असे नाव दिलेल्या हेल्मेटसक्तीविरोधी मोर्चात सहभागी होताना येथील दुचाकीस्वारांनी न्यायालयाचा अवमान होऊ नये म्हणून हेल्मेट घातल्याचे दृश्य शनिवारी पाहायला मिळाले.

सकाळी 11 वाजता येथील टिळक स्मारकापासून निघून बाजारपेठेमागेर् मोर्चा जिल्हाधिकारी कार्यालयावर गेला. अॅड. प्रफुल्लचंद दात्ये, म. गो. जोशी, सदुभाऊ पाटणकर रज्जाक काझी यांच्याकडे मोर्चाचे नेतृत्व होते. मोर्चात बहुतांश सरकारी कर्मचारी होते. सरकारी कर्मचारी संघटनांचे नेते दुचाकीसह सहभागी झालेले दिसत होते.

जिल्हाधिकारी कार्यालयाच्या प्रवेशद्वाराशी पोलिसांनी मोचेर्कऱ्यांना रोखले. तिथेच हेल्मेटसक्तीविरोधी घोषणा देत हेल्मेटच्या प्रतिकृतीची होळी करून मोचेर्कऱ्यांनी आपला निषेध व्यक्त केला.

जिल्हाधिकाऱ्यांना दिलेल्या निवेदनात शहरवासियांना होणाऱ्या अडचणी नमूद करून हेल्मेटची सक्ती मागे घेण्याविषयी मागणी करण्यात आली.

दंडवसुली टळली नाही

मोचेर्कऱ्यांमध्ये 100हून अधिक दुचाकीस्वार होते आणि त्यापैकी काही ठरल्याप्रमाणे विनाहेल्मेट आले होते. या सर्वांना प्रत्येकी 100 रुपयांचा दंड वाहतूक पोलिसांना द्यावा लागला. मोर्चाचे नेतृत्व करणारे स्वत:च कायदेतज्ज्ञ होते; शिवाय सरकारी कर्मचारीही यात मोठ्या संख्येने होते. या दोघांनीही कायदेभंग न करण्याच्या भूमिकेतून, दुचाकीवरून जायचे तर हेल्मेट घालूनच... असे मोर्चाच्या आधल्याच दिवशी ठरविले. पत्रकार परिषद घेऊन ही बदललेली भूमिका त्यांनी जाहीरही केली होती. त्यामुळे जे विनाहेल्मेट गेले, त्यांना कोणीच वाली नाही, अशी स्थिती झाली. मोर्चातील दाहकताही या निर्णयाने कमी झाली होती.

 
</text>
</doc>
