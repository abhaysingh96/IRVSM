<doc>
<docno>1117307.cms.txt</docno>
<text>
 
महामुंबई
मधुमेहाच्या उपचारासाठी मूळ पेशींचा वापर?
[ Saturday, May 21, 2005  12:08:34 am]


म. टा. प्रतिनिधी

मुंबई : अनेक संशोधकांचा विरोध असतानाही इंग्लंडमध्ये मानवी भ्रूणाचे (एम्ब्रियो) क्लोनिंग करण्याचे स्वप्न संशोधकांनी सत्यात उतरविले आहे. तर द. कोरियाच्या संशोधकांनी व्यक्तीच्या गरजेनुसार उपयोगी पडणाऱ्या मूळ पेशींची निमिर्ती करण्यात यश संपादन केले आहे. दोन्ही प्रयोगांमागचा उद्देश मधुमेहासारख्या विकारांवर उपचार करणे हा असल्याचेही संशोधकांनी स्पष्ट केले आहे.

कोरियामधील संशोधकांनी यापूवीर्च मानवी भ्रूणाचे क्लोनिंग करण्यात यश मिळविले होते. आता त्या देशाच्या संशोधकांनी आणखी एक पाऊल पुढे टाकले आहे. त्यांनी केलेल्या प्रयोगात सामील झालेल्या स्वयंसेवकांच्या त्वचेच्या पेशी काढण्यात आल्या आणि नंतर त्यातील डीएनए बाहेर काढला गेला. तो जनुकीय घटक (जेनेटिक मटेरिअल) काढलेल्या मानवी बीजांडांमध्ये घालण्यात आला. सहा दिवसांनी त्या बिजांडांपासून ब्लास्टोसिस्ट किंवा एम्ब्रियो तयार झाले. त्यालाच मराठीमध्ये भ्रूण असे म्हणतात.

या भ्रूणाच्या पृष्ठभागावरील पेशीपासून गर्भाची वार तयार होते; तर आतल्या पेशींपासून गर्भ तयार होतो. या भ्रूणापासूनच मूळ पेशी (स्टेम सेल) वेगळी काढण्यात शास्त्रज्ञांना यश आले आहे. या मूळ पेशींपासूनच माणसाच्या शरीरातील ऊती (टिश्यूज्) तयार होतात आणि त्या ऊतींपासूनच विविध अवयव विकसित होतात. या मूळ पेशींची निमिर्ती गरजवंताच्या जनुकीय घटकांचा वापर करून करण्यात आली आहे. एका अर्थाने ती मूळ पेशीही त्याचीच असेल. त्यामुळे त्या मूळ पेशीपासून तयार होणारा अवयवही त्याचा स्वत:चा असेल. त्याच्या शरीरात त्याचे आरोपण केल्यानंतर त्याचे शरीर, 'हा अवयव म्हणजे शरीरात घुसलेला परका घटक आहे' असे समजून त्याचे त्यजन करणार नाही किंवा साध्या भाषेत सांगावयाचे तर तो 'टाकून' देणार नाही.

इंग्लंडमध्ये करण्यात आलेल्या प्रयोगात एकंदर 11 महिला सहभागी झाल्या होत्या. त्यांनी देऊ केलेल्या बीजांडामधून जनुकीय घटक काढून टाकण्यात आले आणि त्याजागी भ्रूणामधील मूळ पेशींमधील डीएनए घालण्यात आला. या प्रयोगावरून इंग्लंडमध्ये मोठे वादळ उठले आहे. अनेकांचा भ्रूणाचे क्लोनिंग करून त्यापासून मिळणाऱ्या मूळ पेशींचा वापर उपचारासाठी करण्यास विरोध आहे. परंतु न्यूकॅसल युनिव्हसिर्टीमधील संशोधकांनी हा प्रयोग यशस्वी करून आपण द. कोरियन संशोधकांच्याच मार्गाने जात असल्याचे स्पष्ट केले.

एकाच दिवशी या दोन्ही प्रयोगांच्या यशाची घोषणा करण्यात आली असली, तरीही उपचारपद्धतीमध्ये मूळ पेशींचा विवेकहीन वापर झाल्यास त्यातून नवीन विकारालाच आमंत्रण मिळू शकेल, असा इशारा काही संशोधकांनी दिला आहे.

 
</text>
</doc>
