<doc>
<docno>1117687.cms.txt</docno>
<text>
 
महाराष्ट्र
गृहस्थांच्या लग्नाची गोष्ट!
[ Saturday, May 21, 2005  08:06:27 pm]


म. टा. प्रतिनिधी

नाशिक : सुखेनैव संसार करणाऱ्या एक- दोन नव्हे तर चक्क 501 आदिवासी जोडप्यांचा सामुदायिक विवाह सोहळा शुक्रवारी सुरगाणा तालुक्यातील अलंगुण येथे पार पडला.

या जोडप्यांना सौभाग्यलेणी आणि भांडी देण्याऐवजी प्रत्येकी दहा हजार रुपयांची आथिर्क मदत देण्याचे आश्वासन कार्यक्रमाचे प्रमुख पाहुणे मुख्यमंत्री विलासराव देशमुख यांनी दिले.

लग्नाचा खर्च परवडत नसल्यामुळे आदिवासी भागातील बहुतांश जोडपे साखरपुड्यानंतर थेट संसारालाच सुरूवात करतात. पुढे आथिर्कदृष्ट्या शक्य होईल तेव्हा लग्न सोहोळा आटोपला जातो. त्यामुळे बऱ्याचवेळा आई- वडिलांच्या लग्नाला त्यांची मुलेही हजर राहतात. आथिर्क अडचणीतून आदिवासींना हा मार्ग काढला असला तरी वारसा हक्कासारख्या कायदेशीर प्रक्रियांमध्ये अडचणी निर्माण होतात. त्यामुळे पेठ- सुरगाणासारख्या आदिवासी परिसरात गेल्या काही वर्षांपासून सामुदायिक विवाहाची प्रथा सुरू करण्यात काही संस्थांनी पुढाकार घेतला आहे. त्यांना शासनस्तरावरूनही मदत दिली जाते.

सुरगाणा तालुक्यातील आदर्श समता शिक्षण प्रसारक मंडळाने हा सोहळा आयोजित केला होता. सोहोळ्याला परिसरातील लोकप्रतिनिधी आणि हजारोंच्या संख्यने आदिवासींनी हजेरी लावली.

जम्बो विवाह सोहळा कव्हर करण्यासाठी पत्रकार मोठ्या संख्येने हजर होते. मात्र, पोलिसांनी नेहमीप्रमाणेच पत्रकारांशी अरेरावी करत त्यांना रोखून धरले. त्यामुळे मोठाच गोंधळ उडाला. अखेर काही अधिकाऱ्यांनी हस्तक्षेप करत तो मिटवला. पत्रकार व पोलिसांत होणाया झगड्यांचे प्रकार वारंवार घडत आहेत.

 
</text>
</doc>
