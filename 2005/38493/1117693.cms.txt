<doc>
<docno>1117693.cms.txt</docno>
<text>
 
महामुंबई
यंदाही तारेवरची कसरत आणि वाहनांवरचा खर्च
[ Saturday, May 21, 2005  08:14:40 pm]


संजय व्हनमाने

शहरात रस्त्यांची खोदकामे अव्याहतपणे सुरू असली तरी पावसाळ्याच्या अलीकडे या खोदकामांना जोर येतो. साधारणपणे मेच्या शेवटापर्यंत कामे पूर्ण होतील असे वेळापत्रक बनविले जात असले तरी ते नेहमीच कोलमडत असल्याचा आजवरचा अनुभव आहे. त्यामुळे काम अर्धवटच झाले असताना वा नुकतेच संपले असताना पाऊस बरसतो आणि त्यामुळे पडलेल्या खड्ड्यांमधून मुंबईकरांचा प्रवास सुरू होतो. बस वा रिक्षामधून जाताना अक्षरक्ष: बोटीतून जात असल्याचा अनुभव येतो. बऱ्याचदा मोठ्या खड्ड्यांमुळे रिक्षा उलटण्याचेही प्रकार घडले आहेत. मोटारसायकलस्वारां ना तर खड्डे चुकवण्यासाठी अक्षरक्ष: तारेवरची कसरत करावी लागते. याच काळात गाड्यांचा 'मेन्टेनन्स'खर्च हजारो रुपयांच्या घरात जातो.

धो- धो पाऊस कोसळत असताना वाहतूक कोंडीमध्ये तास- तासभर अडकलेल्या प्रवाशांना अनेक गैरसोयींना तोंड द्यावे लागते. अशीच गैरसोय याही वेळेला होईल अशी सध्याची परिस्थिती आहे. विकासकामांच्या नावाखाली एमएमआरडीएने वांदे ते अंधेरीदरम्यान बहुसंख्य ठिकाणी खोदकामे करून ठेवल्याने पावसाळा सुरू होण्याच्या आधी ही कामे पूर्ण होण्याची शक्यता कमी आहे. वांदे रेल्वे स्टेशनपासून जवळच असलेला नंदी टॉकीजचा रस्ता खोदून ठेवला आहे. खार (प.) येथील खारदांडा आणि आंबेडकर रोडनजिकचे पाच ते सहा रस्ते खोदण्यात आले आहेत. लिंकरोड आणि एस. व्ही. रोडवरही खोदकाम सुरू असल्याने येथील वाहतूक अतिशय संथ गतीने चालते. सकाळच्या वेळी वाहतूकीची कोंडी होणे आता नेहमीचेच बनले आहे. पालेर् (पू.) आणि सांताक्रूझ (पू.) येथील रस्त्यांचीही हीच अवस्था आहे. आतल्या गल्ल्यांमध्ये पाण्याची पाईपलाईन तसेच टेलिफोनच्या तारा टाकण्यासाठी रस्ते खणले आहेत. कूपर हॉस्पिटलच्या समोरचा रस्ता अलिकडेच बांधण्यात आला होता. मात्र येथील टेलिफोन यंत्रणांमध्ये बिघाड झाल्याने पुन्हा रस्ते खोदण्यात आले आहेत. या रस्त्यामध्ये बसची चाके अडकून दुर्घटना घडण्याची शक्यता आहे. सांताक्रूझ, वाकोला या परिसरात तर वाहतुक कोंडीमुळे प्रवास करताना अंगावर काटा यावा अशी परिस्थिती आहे. सांताक्रूझ येथून वाकोल्याकडे जाताना सुंदर नगर तसेच आजुबाजूच्या परिसरातून बस जात असताना खड्ड्यांमुळे तसेच रस्ते खणल्यामुळे बाकीच्या वाहनांना बसमागूनच जाण्याशिवाय पर्यायच उरत नाही. वांदे ते अंधेरी दरम्यानचा पूवेर्कडील मार्ग हा पश्चिमेकडील मार्गाच्या तुलनेत अत्यंत दयनीय आहे.

पावसाळ्यापूर्वी रस्त्यांची कामे पूर्ण करण्याचे काम जोरात सुरू आहे. अनेक ठिकाणी 'मॅकेडम' अर्थात जाडी खडी टाकण्यात आली असली तरी त्यावर 'कोल्ड प्रिमिक्स' टाकण्यात आलेले नाही. खडीमध्ये ही पावडर टाकल्याने रस्त्ये समांतर होतात. खडी टाकल्यानंतर लगेचच कोल्ड प्रिमिक्स टाकणे गरजेचे असते. जाड्या खडीवरून जड वाहने गेल्याने या खडीमध्ये माती तसेच इतर कचरा जातो. कालांतराने यावर कोल्ड प्रिमिक्स टाकल्यास जड वाहनांमुळे अल्पावधीतच रस्त्यांची दुर्दशा होते. अशीच काहीशी परिस्थिती येथील रस्त्यांबाबत निर्माण झाली आहे.

पालेर् तसेच वांदे येथील अनेक रस्त्यांच्या कडेला पावसाच्या पाण्याच्या निचऱ्यासाठी चर खणण्यात आले आहेत. यामध्ये कचरा, माती साठली आहे. रस्त्ये खणल्यानंतर माती, खडीचे ढिगारेही रस्त्याच्या कडेला मोठ्या प्रमाणावर आहेत. त्यामुळे पावसाळ्यात वाहतुकीचा खोळंबा निर्माण होण्याचा धोका आहे.

 
</text>
</doc>
