<doc>
<docno>1117656.cms.txt</docno>
<text>
 
संवाद
सारे काही विक्रमासाठी...
[ Saturday, May 21, 2005  07:21:21 pm]


एखादा विक्रम आपल्या नावावर करण्यासाठी कोणी काय करू शकेल, ते सांगता येणार नाही. कोणी जहरी सापांच्या सान्निध्यात तीन दिवस घालवेल, कोणी बर्फाच्या घरात अंगावर किमान कपडे घालून राहील तर कोणी सतत काही तास तबला वाजविण्याचा प्रयत्न करतात. पण हे झाले वैयक्तिक विक्रम. एकाचवेळी अनेक जोडप्यांनी अर्थात आपापल्या जोडीदारावर चुंबनांचा वर्षाव करण्याचे प्रकारही झाले. पण याने कधी कोणाचे समाधान होत नाही. वाढदिवसानिमित्त सर्वात मोठा केक बनविण्याचे श्ाेय आतापर्यंत फोर्ट पेन या शहराकडे जात होते. तब्बल 15 वषेर् हा विक्रम त्यांच्या नावावर होता.

तो आपल्या नावावर व्हावा, असे लास व्हेगास शहरातील 'सुजाण' नागरिकांना वाटले आणि आपल्या शहराच्या शंभराव्या वाढदिवसानिमित्त त्यांनी हा भव्य केक तयार करून दाखविला. अद्याप अधिकृतपणे हा विक्रम त्यांच्या नावावर जमा झालेला नाही. कारण 'गिनेस बुक' च्या अधिकाऱ्यांनी त्यासाठीची आवश्यक ती प्रक्रिया पूर्ण केलेली नाही. फोर्ट पेनचा केक 1,28,238 पौंड वजनाचा होता. तो त्यांनी 1989मध्ये तयार केलेला होता. लास व्हेगासचा केक 1,30,000 पौंडांचा आहे. सहाशे स्वयंसेवकांनी तयार केलेला हा केक 102 फूट लांब, 52 फूट रुंद आणि 20 इंच उंच असा होता. त्यासाठी किती खर्च झाला आणि किती पदार्थ वापरण्यात आले वगैरेचा तपशील कळू शकलेला नाही. परंतु, एवढे मात्र खरे की हा विक्रम झाल्याबरोबर त्या केकचा बराचसा भाग कचऱ्याच्या डब्यात टाकून देण्यात आला. तो खाणाऱ्या डुकरांचे फोटोही प्रसिद्ध झाले. एवढे झाल्यावर साहजिकच असा प्रश्ान् मनात येतो की हे सारे करायचे कशासाठी? त्यापेक्षा हा पैसा चांगल्या कारणासाठी वापरता आला असता, असे नाही तुम्हाला वाटत?

- अशोक पानवलकर

 
</text>
</doc>
