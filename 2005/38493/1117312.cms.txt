<doc>
<docno>1117312.cms.txt</docno>
<text>
 
महाराष्ट्र
मुंबई-पुणे एक्स्प्रेसवेवर दगडफेक
[ Saturday, May 21, 2005  12:09:53 am]


म. टा. प्रतिनिधी

पुणे : मुंबई-पुणे दुतगती महामार्गावरील तळेगाव टोलनाक्यावर (उर्से) कामाला असलेल्या स्थानिक गावांमधील रखवालदारांनी शुक्रवारी केलेल्या आंदोलनाला हिंसक वळण लागले असून, नाक्यावरील एका सुपरवायझरला कामावरून काढल्यामुळे रखवालदारांसह गावकऱ्यांनी दगडफेक करून टोलनाक्यावरील कॉम्प्युटर, बॅरिकेटस आणि झाडांच्या कुंड्यांची मोडतोड केली. सकाळी दहा ते दुपारी एक वाजेपर्यंत झालेल्या या गोधळात नाक्यावर जमा झालेली सुमारे 65 हजार रुपयांची रोकड चोरीला गेली असून, दोन कर्मचारी जखमी झाले आहेत.

आयडियल रोड बिल्डर्स प्रायव्हेट लिमिटेड (आय. आर. बी) या सिक्युरिटी कंपनीतफेर् दुतगती महामार्गावरील टोलनाक्यांवर टोलआकारण्यासाठी कर्मचाऱ्यांची नेमणूक करण्यात आली आहे. या कंपनीने नोबल सिक्युरिटी एजन्सीला रखवालदार नेमण्याचे कंत्राट दिले आहे. एजन्सीमार्फत तळेगाव टोलनाक्यावर या परिसरातील स्थानिक लोकांची रखवालदार म्हणून नियुक्ती करण्यात आली आहे. त्यातील एका सुपरवायझरला एजन्सीने कामावरून काढून टाकल्याच्या कारणावरून सकाळी सुमारे 100 ते 125 जणांचा जमाव टोलनाक्यावर आला. त्यातील काही जणांकडे बंदुका आणि शस्त्रे होती. त्यांनी नाक्यावरील बूथवर दगडफेक करून बूथमधील कर्मचाऱ्यांना मारहाण केली. त्यात टोल अॅडमिनिस्ट्रेटर शिरीष पुरे आणि ऑपरेटर संदीप काटकर हे दोघे जखमी झाले. त्यांना लोकमान्य हॉस्पिटलमध्ये दाखल केले आहे.

तसेच, जमावाने कॉम्प्युटर, बॅरिकेटस आणि कुंड्यांची मोडतोड केली. यावेळी टोल न आकारता गाड्या सोडण्यात आल्याचे तळेगाव दाभाडे पोलिसांनी सांगितले.

यासंदर्भात आय. आर. बी.चे जनसंपर्क अधिकारी जयंत डांगरे यांनी तक्रार दिली आहे. या प्रकारात 65 हजार रुपये चोरीला गेल्याचे आय. आर. बी. चे तळेगाव टोलनाक्यावरील व्यवस्थापक राजेश पवळे यांनी स्पष्ट केले.

या प्रकरणात अद्याप कोणालाही अटक करण्यात आलेली नाही. घटनास्थळी पोलिस बंदोबस्त ठेवल्याचे तळेगाव दाभाडे पोलिस ठाण्याचे सहायक निरीक्षक संजय गलांडे यांनी स्पष्ट केले.

टोलनाक्यावर बूथवर काम करणारे कर्मचारी आय. आर. बी. कंपनीचे आहेत, तर रखवालदार हे खाजगी एजन्सीचे आहेत. तळेगाव टोलनाक्यावर उसेर्, तळेगाव दाभाडे आदी आसपासच्या गावांमधील 17 ते 18 स्थानिक रखवालदार आहेत. त्यातील एका सुपरवायझरला नोबल सिक्युरिटी एजन्सीने कामावरून कमी केले आहे. त्यावरून गेले दोन ते तीन महिने धुसफूस सुरू होती. टोलनाक्यावरून तासाला सरासरी शंभर गाड्या जातात. या आंदोलनामुळे तीन तास गाड्यांना टोल आकारण्यात आला नसल्याचे आय. आर. बी. च्या खालापूर विभागाचे व्यवस्थापक सुनील खाटेकर यांनी नमूद केले.

 
</text>
</doc>
