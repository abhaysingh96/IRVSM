<doc>
<docno>1117783.cms.txt</docno>
<text>
 
देश-विदेश
'लोकजनक्ती'चे नागमणि यांचा राजीनामा
[ Saturday, May 21, 2005  10:02:54 pm]


वृत्तसंस्था/म. टा. विशेष प्रतिनिधी

पाटणा/नवी दिल्ली : बिहारमध्ये संयुक्त जनता दलाचे नितीशकुमार यांच्या नेतृत्वाखालील सरकार स्थापनेबाबत पक्षाध्यक्ष रामविलास पासवान यांनी घेतलेल्या 'हेकेखोर' भूमिकेच्या निषेधार्थ लोकजनशक्ती पक्षाचे सरचिटणीस नागमणि यांनी पक्षाच्या प्राथमिक सदस्यत्वाचा राजीनामा दिल्याने पासवान यांना मोठा झटका बसला असून आता राज्यात सत्ता स्थापनेच्या हालचालींना वेग आला आहे.

29 सदस्य असेलल्या लोकजनशक्ती पक्षाचे काही आमदार जमशेदपूरमधील एका आलिशान हॉटेलमध्ये पाहुणचार घेत असल्याच्या वृत्ताच्या पार्श्वभूमीवर नागमणि यांनी राजीनामा दिला. त्यामुळे पक्षात मोठी फूट पडण्याची शक्यता वर्तवण्यात येत आहे.

तिकडे दिल्लीत पत्रकारांशी बोलताना पासवान यांनी पक्षात फूट पडणार नाही असा विश्वास व्यक्त केला. बिहारमध्ये सरकार निमिर्तीसाठी लोकजनशक्ती पक्ष फोडण्याचा प्रयत्न रालोआ अन् राजदचे नेते करीत आहेत. मात्र, त्यांचे प्रयत्न कधीही सफल होणार नाहीत, कारण पक्षामध्ये फूट घडवण्यास किमान दोन तृतियांश संख्याबळ लागते, असे पासवान म्हणाले.

बिहारमध्ये नितीशकुमार यांच्या नेतृत्वाखालील बिगर राजद सरकारला पाठिंबा न देण्याची पासवान यांची भूमिका हेकेखोर आहे. त्यामुळे राज्यात पुन्हा निवडणुका लागू शकतात. तसे होणे जनता आणि आमदार दोघांच्याही हिताचे नाही, असे नागमणि यांनी राजीनामा दिल्यानंतर सांगितले.

पासवान यांच्याशी आपले वैयक्तिक भांडण नाही. पण भाऊ पशुपतीकुमार पारस यांच्या नादी लागून पासवान चुकीचे राजकीय निर्णय घेत आहेत, अशी टीका नागमणि यांनी केली.

बिहारच्या जनतेने लालूप्रसाद यादव यांच्या राजद सरकारच्या विरोधात कौल दिला आहे. त्यामुळे राज्यात नितीशकुमार यांच्या नेतृत्वाखालील बिगर राजद सरकार स्थापन होणे हेच जनमताला धरून आहे. लोकजनशक्तीच्या बहुतांश आमदारांचेही तेच मत आहे, असे नागमणि म्हणाले.

सध्याच्या राजकीय परिस्थितीत बिहारमध्ये फक्त नितीशकुमार यांच्या नेतृत्वाखालील सरकारच येऊ शकते. आणि याची खुद्द लालूप्रसाद यांनाही कल्पना आहे, अशी पुस्तीही त्यांनी जोडली. नागमणि यांची पत्नी सुचित्रा सिन्हा याही पक्षाच्या आमदार आहेत.

तवा आणि विस्तव

भाजप आणि राजद यांना तवा तसेच विस्तवाची उपमा देत पासवान म्हणाले, माझ्या फॉर्म्युल्यावर पक्षातील काही आमदार नाराज असल्याची मला कल्पना आहे. राजदशी मी अप्रत्यक्ष हातमिळवणी करतो आहे, असे त्यांना वाटते, अर्थात हे खरे नाही. मी धर्मनिरपेक्षतेच्या बाजूचा आहे.

काँग्रेसच्या नेतृत्वाखाली राजदच्या पाठिंब्याने बिहारमध्ये नवे सरकार सत्तेवर आल्यास आमचा त्याला पाठिंबा असेल, असा फॉर्म्युला पासवान यांनी सोनिया गांधींना सुचवला होता. पासवान यांचा हा प्रस्ताव काँग्रेसने फेटाळताच बिहारमधील संयुक्त जनता दल आणि भाजपचे नेते सक्रिय झाले. नितीशकुमारांच्या नेतृत्वाखालील सरकारला पाठिंबा द्यावा, असा आग्रह नागमणींसह लोकजनशक्तीमधील काही आमदारांनी पासवानांकडे धरला होता. धर्मनिरपेक्षतेच्या विरोधातली ही कृती ठरेल असे सांगून पासवानांनी हा प्रस्ताव फेटाळला.

 
</text>
</doc>
