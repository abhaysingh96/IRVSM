<doc>
<docno>1117299.cms.txt</docno>
<text>
 
महामुंबई
पाच वर्षांत 56 हजार पोलिसांची भरती
[ Saturday, May 21, 2005  12:03:59 am]


म. टा. प्रतिनिधी

मुंबई : राज्य सरकारने 1990मध्ये केलेल्या पाहणीनुसार राज्यात 56 हजार पोलिसांची भरती करणे आवश्यक असून येत्या पाच वर्षांत टप्प्या-टप्प्याने ही भरती करण्याचा निर्णय घेण्यात आला असल्याची माहिती उपमुख्यमंत्री आर. आर. पाटील यांनी शुक्रवारी केली.

राज्याची पोलिस दलाची गरज ठरविण्यासाठी 1960मध्ये पहिल्यांदा अभ्यास करण्यात आला होता. हा अभ्यास झाला त्यावेळी सायबर क्राईम हा प्रकार नव्हता, स्वतंत्र आथिर्क गुन्हे विभागाची आवश्यकता नव्हती, नेत्यांना आतासारखे संरक्षण द्यावे लागण्याची गरज गृहित धरण्यात आली नव्हती. तरीही या निकषांप्रमाणेही राज्यात 11 हजार 500 शिपाई व 500 अधिकाऱ्यांची कमतरता आहे व त्यानुसार भरती करण्याचा निर्णय घेण्यात आला आहे.

मात्र 1990मध्ये करण्यात आलेल्या अभ्यासानुसार आणखी 56 हजार पोलिसांची भरती करणे आवश्यक आहे. मात्र, खर्चाचा विचार करता एकदम एवढी भरती करणे शक्य नाही. त्यामुळे आगामी पाच वर्षांत टप्प्या-टप्प्याने ही भरती करण्याला राज्य मंत्रिमंडळाने तत्वत: मान्यता दिल्याचे उपमुख्यमंत्री म्हणाले. राज्यात वरिष्ठ पोलिस अधिकाऱ्यांची शुक्रवारी सकाळी आर. आर. पाटील यांच्या उपस्थितीत बैठक झाली. त्याची माहिती देताना पाटील बोलत होते.

 
</text>
</doc>
