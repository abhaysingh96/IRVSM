<doc>
<docno>1117697.cms.txt</docno>
<text>
 
विज्ञान-तंत्रज्ञान
सागराला येणार उधाण
[ Saturday, May 21, 2005  08:17:46 pm]


वाढीव तापमानामुळे शतकभरात जगातल्या सागरांची पातळी 10 सेंटीमीटरने वाढणार आहे. हिमनद्या आणि ध्रुवीय प्रदेशांतलं हिम वितळून येेणारं पाणी याचा विचार केला तर हीच पातळी 30 सेंमीपर्यंतही वाढू शकते.

पर्यावरणाचा समतोल ढासळत चालल्याचे अनेक आश्चर्यकारक दाखले गेल्या काही महिन्यांत मानवजातीला मिळाले. एकीकडे कमी पावसाचा आणि रेताड म्हणून माहीत असलेल्या प्रदेशात बर्फ पडला तर अतिउंच हिमशिखरांचं बर्फ कधी नव्हे इतकं वितळलं. बर्फाळ वाळवंट असलेल्या अंटाकिर्क्टावर गवत उगवलं. आता यापुढे असं आणखी कोणतं आक्रित वाढून ठेवलं असेल?

हवामानतज्ज्ञांनी यापुढचं आक्रित सागरांसंदर्भात असल्याचं भाकित केलंय. नव्हे, त्सुनामी नव्हे.. ती तर भूकंपामुळे होते. पण भूकंपाशिवायच महासागरांना कधी नव्हे इतकी भरती येणार आहे. पूरच म्हणा ना. ही भरती किंवा सागरी जलाची वाढलेली पातळी ओसरायला जागाच नसेल. त्यामुळे अनेक शतके ही वाढीव पातळी टिकून राहील. महासागरांची पातळी गरजेपेक्षा जास्त वाढल्यामुळे नद्यांना वारंवार पूर येणं आणि वादळी परिस्थिती उद्भवणं, अशा समस्या निर्माण होतील.

महासागरांची पातळी वाढण्याचा हा धोका निर्माण होण्याला पृथ्वीचं वाढलेलं तापमान कारणीभूत आहे, असं यासंदर्भात संशोधन करणाऱ्या वैज्ञानिकांनी सांगितलं आहे. 'वाढतं तापमान' हा शब्दप्रयोग मागे पडून आता 'वाढलेलं तापमान' असाच शब्दप्रयोग करण्याची वेळ आली आहे. कारण पृथ्वीच्या तापमानात सध्या इतका फरक पडला आहे की, प्रदूषण निर्माण करणं मानवानं तत्काळ थांबवलं, तरी आताचं तापमान 100 वर्षं टिकू शकणार आहे.

पृथ्वीचं तापमान वाढलं तर सागरांवर त्याचा परिणाम सर्वांत शेवटी होईल, असं वैज्ञानिकांचं मत होतं. पाणी जमिनीपेक्षा कमी आणि उशिरा तापतं, ही आपल्या सर्वांनाच माहीत असलेली वस्तुस्थिती याला कारण आहे. पण अखेर ग्लोबल वॉमिर्ंगचा सागरांवर येणारा घाला उंबरठ्यावर आलाय.

कोलोरॅडोमधल्या नॅशनल सेंटर फॉर अॅटमॉस्फेरिक रिसर्चने यासंदर्भात आकडेवारीनिशी सविस्तर अभ्यास केला. गेल्या वषीर् त्यांनी प्रयोगशाळेत पृथ्वीच्या तापमानाचं मॉडेल तयार केलं. त्याचं तापमान होतं पृथ्वीवर 2000 साली असलेल्या तापमानाइतकं. येत्या शतकभरात मानवाच्या हालचाली आणि पृथ्वीच्या तापमानावर त्यांचा परिणाम यांचे प्रयोग मग या मॉडेलवर करण्यात आले. त्यावरून दिसलं की मानवानं कोणताही उष्णताशोषक वायू निर्माण करायचं या घडीला थांबवलं तरी विद्यमान वायूंमुळे पृथ्वीचं तापमान अर्ध्या अंशानं वाढणार आहे. गेल्या शतकभरातही पृथ्वीचं तापमान अर्ध्या अंशानं वाढलं होतं. पण तेव्हा उष्णताशोषक वायूंची निमिर्ती थांबलेली नव्हती, हे आपण लक्षात घेतलं पाहिजे.

प्रदूषण निर्माण होणं अपरिहार्य असल्यामुळे शतकाभरात वाढणाऱ्या तापमानाचं प्रमाण दोन ते सहा अंश सेल्शियसपर्यंत नक्कीच जाईल.

मॉडेलमधल्या निरीक्षणांचा निष्कर्ष काय, तर उष्णतेनं पाणी प्रसरण पावतं, या तत्त्वानुसार या शतकभरात जगभरातल्या सागरांची पातळी 10 सेंटीमीटरने वाढणार आहे. पण कोलोरॅडोमधल्या वैज्ञानिकांच्या मॉडेलने सागरी पाण्यात पडणारी महत्त्वाची भर लक्षात घेतलेली नाही. हिमनद्या आणि ध्रुवीय प्रदेशांतलं हिम वितळून तयार होणारं पाणी सागरालाच मिळतं. याचा विचार केला तर आगामी काळात सागराची पातळी 30 सेंटीमीटरपर्यंत वाढणार आहे.

सागरजलाच्या पातळीत होणारी ही वाढ फारशी धोकादायक नाही, असं वाटत असेल, तर ते चुकीचं आहे, असा इशाराही हे वैज्ञानिक देतात. पातळी वाढल्यामुळे सागरांना मोठ्या कमालीची भरती येण्याचा धोका आहे, असं गेराल्ड मिह्ल यांच्या पथकानं सांगितलं आहे. शिवाय अंदाज काढण्यात आलेले हे सगळे आकडे 'किमान' आहेत.

समुदसापटीपासून फार उंचावर नसणाऱ्या विकसनशील देशांकडे सागरी आपत्तीपासून बचाव करण्याच्या किती कमी सोयी आहेत, याचं ताजं उदाहरण आपल्याला पाहायला मिळालं आहे. या पार्श्वभूमीवर, आद्याप कोणत्या क्षेत्रांत विकास साधायचा आहे, हेही विकसनशील देशांनी वेळीच ओळखावं, अन्यथा ते या आपत्तीचे सर्वात मोठे बळी ठरतील, असंही हवामान संशोधकांनी सांगून ठेवलं आहे.

- सुलेखा नलिनी नागेश

 
</text>
</doc>
