<doc>
<docno>1117648.cms.txt</docno>
<text>
 
संवाद
रंगीतसंगीत चिमणचारा
[ Saturday, May 21, 2005  07:14:52 pm]


सुट्टी महणजे खूप खेळायचं. सोबत वेगळ्यावेगळ्या प्रकारचा खाऊही भरपूर.. अशी बच्चे कंपनीची सुट्टीतील टाइमपासची ढोबळ कल्पना असते. पण छान छान गोष्टी नसतील तर सुट्टीचा आनंद पूर्ण होत नाही. झूमध्ये पाहायच्या आगोदर वाघोबा, कोल्होबा असे प्राणी मुलांशी बोलतात, ते या गोष्टींमधूनच.

प्राणी, पक्षी, वस्तू या कधी माणसासारख्या बोलत आणि वागतही नाहीत, हे पक्कं माहीत असतानाही मुलांचं भावविश्व या सगळयांच्या गोष्टींमुळे आनंदाचं होतं. गोष्टीचं पुस्तक हातात पडल्याबरोबरच हा आनंद मिळावा, अशी छान छान पुस्तकं ज्योत्स्ना प्रकाशनानं नुकतीच आणली आहेत. अगदी छोट्या मुलांसाठी एक आणि जरा मोठ्या मुलांसाठी एक अशी ही दोन पुस्तकं आहेत. दोन्ही पुस्तकांची आतली पानंही मुखपृष्ठाइतकीच रंगीत आहेत. यातली बकरी, मधमाशी, उंदीर असे प्राणीच फक्त मुलांशी बोलतात, असे नव्हे, तर माधुरी पुरंदरे आणि मेधा सुदुंबेकर यांच्या कुंचल्याचे रंग आणि ठळक टायपातील अक्षरंही मुलांच्या कुतूहलभरल्या डोळ्यांशी गप्पा मारतात.

अगदी छोट्या मुलांसाठी असलेल्या पुस्तकाचं नाव आहे, 'मासोळी आणि चिमुकलं पाखरू' अगदी छोट्या मुलांनी पाहात पाहात ऐकाव्यात आणि वाचता येणाऱ्या मुलांनी वाचत वाचत पाहाव्यात अशा तीन बाळगोष्टी यात आहेत. गोष्टीतल्या शब्दांचा नाद आणि रंगीत चित्रं दोन्ही बच्चेकंपनीसाठी रंजक आहे. नेहमीप्रमाणे यातही प्राणी माणसासारखे बोलतात आणि वागतात. पण या गोष्टी नकळत मुलांना घडवतातही, त्यांना विचारही करायला लावतात. त्यांच्या भावविश्वाला किंचित डुचमळतात.

थोड्या मोठ्या मुलांसाठी असलेलं पुस्तक आहे, 'राजा शहाणा झाला' यात चार गोष्टी आहेत. मुलांच्या दैनंदिन जीवनातले प्रसंग यात वेगळ्या रूपानं भेटतात. आपल्याच वागण्यात, आपल्या आजुबाजूला चाललेल्या गोष्टींमध्ये काही विसंगती आहे का, हे तपासून बघायची संधी यातून मुलांना मिळते.

या पुस्तकांविषयी प्रकाशक मिलिंद परांजपे म्हणाले, 'संपूर्ण रंगीत गोष्टींचं पुस्तक करण्याची कल्पना होती. त्यातून ही पुस्तकं साकारली आहेत. गोष्टींना अनुरूप अशी चित्रं मुलांना गुंगवून ठेवतील आणि त्यातून त्यांना गोष्टींचा पूर्ण आनंद मिळेल...

'राजा शहाणा झाला' मधल्या गोष्टी मुलांमध्ये चांगल्या सवयी रुजविण्याच्या हेतूने, ग्रामीण भागातल्या मुलांसाठी काम करणाऱ्या संस्थेसाठी लिहिल्या होत्या. पुढे त्यातून पुस्तक बनलं. असं लेखिका माधुरी पुरंदरे यांनी सांगितलं.

या पुस्तकांच्या आणखी एक सोबती लवकरच येणार आहे. शाळेत जाण्याआधी मुलांच्या मनात घरापासून लांब जाण्याबद्दल थोडीशी असुरक्षिततेची भावना असते. ती या आगामी पुस्तकातल्या गोष्टींनी पळून जाईल. पण तोपर्यंत या दोन पुस्तकांमधल्या बाळगोष्टींचा फन्ना अडवायला हरकत नाही.

- सुलेखा नलिनी नागेश

मासोळी आणि चिमुकलं पाखरू

आणि राजा शहाणा झाला,

माधुरी पुरंदरे, ज्योत्स्ना प्रकाशन, पुणे

पाने: प्रत्येकी 32 किंमत: प्रत्येकी 30 रुपये

 
</text>
</doc>
