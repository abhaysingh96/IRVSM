<doc>
<docno>1117650.cms.txt</docno>
<text>
 
संवाद
अमिताभ बच्चन यांचे 'जीवन शिक्षण मंदिर'
[ Saturday, May 21, 2005  07:15:53 pm]


अमिताभ बच्चन यांची भारतीय मनावरची मोहिनी अमर आहे. ते अनेकांचे ब्रँड अॅम्बॅसॅडर असले तरी ते स्वत:च एक ब्रँड आहेत. हा अमिताभ नावाचा ब्रँड ज्या ज्या दुसऱ्या ब्रँडशी संगत करतो, त्याचे भाग्य फळफळल्याशिवाय राहात नाही. बॉलीवूडनंतर अलीकडे याचा अनुभव घेतलेले दोन ब्रँडस् म्हणजे 'स्टार प्लस' आणि 'रीड अँड टेलर.' 'कौन बनेगा करोडपति'ने स्टार प्लसला नवी अपूर्व झळाळी दिली; तर 'रीड अँड टेलर' या कालपर्यंत भारतात कोणाला माहीत नसणाऱ्या सूटिंग्जची विक्री अमितस्पर्शाने आकाशाला जाऊन भिडली. हा परिसस्पर्श आता मराठी पुस्तकधंद्याला झाला आहे. (गेल्या काही दिवसातली ही दुसरी वेळ!) निमित्त आहे, 'अमिताभचा खजिना' या पुस्तकाचे. या चतुर पुस्तकातील अमिताभचे विचारधन म्हणजे केबीसीच्या प्रत्येक भागाच्या सुरवातीला त्याने केलेल्या निवेदनाचे शब्दांकन आहे! धर्मवीर भारती, पुष्पा धर्मवीर भारती, स्टारचे लेखक आरडी तेलंग यांच्या 'सहकार्याने' अमिताभने आपले विचार कोट्यवधी प्रेक्षकांपर्यंत पोहोचविले होते. ते 'अमिताभचे' विचार 'पॉप्युलर प्रकाशना'ने आधी हिंदीत वाचकांपर्यंत नेले. आता हे अमोल विचारधन नीता भिसे यांनी केलेल्या अनुवादातून मराठी वाचकांना मिळत आहे. या पुस्तकावर 'स्टार प्लस प्रेझेंटस्' असा उल्लेख व त्यांचा लोगोही आहे. आता लवकरच 'केबीसी'ची दुसरी फेरी सुरू होत आहे. म्हणजे पुस्तकाचा मुहूर्तही अगदी अचूक निघाला! मराठी प्रकाशकांना व्यावसायिक दृष्टी नाही, अशी ओरड करणाऱ्यांच्या कानाखाली टाळी वाजवणाऱ्या या जीवनदायी प्रेरक महाग्रंथात अमिताभ बच्चन लिहितात:

'आधुनिक मनोवैज्ञानिकांनी एक नवीनच गोष्ट सिद्ध केलीय. त्यांचं असं म्हणणं आहे की सकाळपासून रात्रीपर्यंत आपण एक अदृश्य पोतडी बरोबर घेऊन फिरत असतो. या पोतडीत आपल्या दिवसभरातल्या घडामोडी, आपापसातले व्यवहार, निरनिराळे विचार, निरनिराळ्या प्रतिक्रिया आणि नानाविध चित्रविचित्र गोष्टी कोंबलेल्या असतात. दिवस मावळल्यानंतर जेव्हा ही पोतडी घेऊन आपण आपल्या उंबरठ्याच्या आत प्रवेश करतो तेव्हा कुणाच्या घरात त्या पोतडीतल्या चीजवस्तूंचा मनमोहक सुगंध दरवळतो, तर कुणाच्या घरात त्या पोतडीतल्या नासक्याकुजक्या वस्तूंची दुर्गंधी पसरते.

ज्या लोकांनी दिवसभर लोकांची निर्र्भत्सना, अपशब्द, अवहेलना पोतडीत भरली किंवा ईर्ष्या, द्वेष, घृणा, चहाड्या असलं काहीबाही भरलं त्यांच्या आयुष्यात प्रसन्न मनस्थितीचा, घरातल्या सुखशांतीचा सुगंध दरवळेल तरी कुठून?

ज्यांनी आपल्या पोतडीत उगवत्या सूर्याचा लालकेशरी प्रकाश, पक्ष्यांचा मधुर किलबिलाट, मंदिरातला पवित्र घंटानाद, मशिदीतल्या अजानचे भक्तिपूर्ण सूर, लहान मुलांच्या चेहऱ्यावरचं गोड हसू आणि भेटणाऱ्या प्रत्येक माणसाच्या अंगी असलेल्या सद्गुणाची दखल, हेच वेचूनवेचून भरलं, त्यांच्या, फक्त त्यांच्याच घरात आनंद आणि उमेद देणारी सुगंधी झुळूक आली. त्यांच्याच घरात शांतता आणि समाधानाचा वसंतऋतू बहरला'...

अमिताभने क्वचित आपले दिवंगत वडील कविराज हरिवंशराय बच्चन यांच्या काव्यपंक्ती उद्धृत केल्या आहेत. त्या 'मधुशाला' आणि इतर ठिकाणच्या आहेत. पण स्वत: अमिताभही गद्यात कसे काव्यमय बोलतात पाहा:

'तेजोनिधी सूर्याला कुणी स्पर्श करू शकेल का?

उत्तर आहे-नाही

पण तसा विचार करायला काय हरकत आहे?

आकाशातले तारे कुणीही तोडू शकत नाही

पण तसा विचार तर करू शकतो!

विचारांची झेप फक्त विचारांनाच मोठं करत नाही

तर काहीतरी मोठ्ठं करून दाखवण्यासाठी आपल्याला प्रेरणा देते.

आपल्या विचारांना उंच उंच न्या............

आणि स्वत:लाही!

असं अलौकिक मराठी पुस्तक 'बोलता- बोलता' लिहून मराठी संस्कृतीला, मराठी ग्रंथव्यवहाराला, मराठी माणसाला आणि महाराष्ट्राला उंच उंच नेणाऱ्या उंच उंच अमिताभना उंच उंच सलाम!

- बुकवर्म

 
</text>
</doc>
