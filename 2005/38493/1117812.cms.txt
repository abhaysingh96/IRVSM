<doc>
<docno>1117812.cms.txt</docno>
<text>
 
देश-विदेश
मनमोहन सरकारचा आज पहिला 'वर्षसण'!
[ Saturday, May 21, 2005  11:58:36 pm]


वृत्तसंस्था

नवी दिल्ली : सरकारमध्ये सहभागी असलेल्या काही मित्रपक्षांची सुरू असलेली कुरबूर, सरकारबाहेर राहून पाठिंबा देणाऱ्या मंडळींचा दबाव आणि विरोधी पक्षांचा सततचा हल्लाबोल या साऱ्या गलबल्यात मनमोहन सिंग यांच्या नेतृत्वाखालील केंदातील संयुक्त पुरोगामी आघाडीचे (युपीए) सरकार रविवारी एक वर्ष पूर्ण करीत आहे. या निमित्त युपीएने वर्षपूतीर् सोहळा आयोजित केला असला तरी आधी जाहीर केल्यानुसार डावे पक्ष त्यापासून चार हात लांबच राहणार आहेत.

अटलबिहारी वाजपेयी यांच्या नेतृत्वाखालील राष्ट्रीय लोकशाही आघाडीचा (एनडीए) लोकसभा निवडणुकीत पराभव झाल्यानंतर काँग्रेस अध्यक्ष सोनिया गांधी यांच्या नेतृत्वाखाली युपीएची स्थापना झाली. त्यावेळी साऱ्यांचीच अटकळ खोटी ठरवत सोनियांनी पंतप्रधानपदाची जबाबदारी सोपवली ती अर्थतज्ज्ञ मनमोहन सिंग यांच्याकडे. त्यानंतर सारे कौशल्य पणाला लावत सिंग युपीए सरकारचे गाडे हाकत आले आहेत. आथिर्क सुधारणांच्या आघाडीवर केलेली चांगली कामगिरी, पाकिस्तानशी सुधारलेले संबंध अशा या सरकारच्या दोन मोठ्या जमेच्या बाजू आहेत.

या सरकारला बाहेरून पाठिंबा देणारे डावे पक्षच सरकारच्या मार्गात अडचणी निर्माण करणारे ठरले आहेत आणि यापुढेही ठरतील, अशी चिन्हे आहेत. आथिर्क सुधारणांना कडाडून विरोध करणारे डावे पक्ष त्याबाबत सतत रान उठवत आले आहेत. भविष्यातही त्यांचा हा पवित्रा सौम्य होण्याची शक्यता फारच कमी असल्याचे राजकीय विश्लेषकांचे म्हणणे आहे.

लालू प्रसाद यादव तसेच शिबू सोरेन यासारख्या मंत्र्यांच्या 'कर्तृत्वा'मुळे हे सरकार अनेकदा अडचणीत आले होते. त्याचबरोबर राजकीय आघाडीवर केलेल्या घिसाडघाईमुळे झारखंड आणि गोवा या दोन राज्यांत मुखभंग होण्याची वेळ या सरकारवर आली होती.

लोकसभा निवडणुकीत झालेल्या पराभवाच्या धक्क्यातून अद्यापही न सावरलेल्या भारतीय जनता पक्षाकडून अतिशय टोकाचा विरोध सरकारला वर्षभरात सहन करावा लागला आहे. आणि गेल्या काही दिवसांतील घटना पाहता या विरोधाची धार अधिकच तीव्र होत जाईल, आणि त्याचा सामना करीतच सिंग यांना राज्यशकट हाकावा लागेल, असे दिसते आहे. (युपीए सरकारचे संख्याबळ ...9)

 
</text>
</doc>
