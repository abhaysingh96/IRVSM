<doc>
<docno>1117802.cms.txt</docno>
<text>
 
महाराष्ट्र
मराठवाडा, विदर्भात वैशाख वणवा
[ Saturday, May 21, 2005  11:48:34 pm]


म. टा. वृत्तसेवा

औरंगाबाद / अमरावती : यंदा पावसाळा उशिरा आगमन करणार असल्याच्या वृत्ताने अखिल महाराष्ट्रातील रहिवाशांच्या तोंडचे पाणी पळाले असून विदर्भ आणि मराठवाड्यात तर यंदा उष्णतेच्या अतितीव्रतेने अक्षरश: हाहाकार माजण्याची स्थिती निर्माण झाली आहे. या भागात तसेही दरवषीर् तापमान चढेच असते हे खरे असले तरी यंदा पाणीटंचाई आणि लोडशेडिंगच्या बरोबरच उन्हाची तीव्रताही प्रचंड वाढली आहे.

मराठवाड्यातील आठही जिल्हे उन्हाच्या तीव्रतेमुळे अक्षरश: होरपळून निघत आहेत. औरंगाबादेत यंदा सर्वाधिक तापमान 42.8 अंशावर पोहचले. परभणीत 44.2 अंश, नांदेड 44.5 अंश तर उस्मानाबादमध्ये 43.2 अंश सेल्सियस इतके उच्चांकी तापमान नोंदले गेले.

मराठवाड्यामध्ये प्रथमच या वाढलेल्या तापमानाचा परिणाम सर्वसाधारण जीवनमानावर झाल्याचे जाणवते. एकीकडे असह्य उकाडा आणि त्यातच लोडशेडिंगचा आनंदीआनंद. या प्रचंड उन्हाळ्यातच लग्नसराई जोरात आहे. विशेष म्हणजे बहुतेक लग्नाचे मुहूर्त दुपारी बारानंतरचे आहेत. तीव्र उष्म्याने मांडवाखाली बसवतही नसल्याने नवरदेवाकडची तरुण मंडळी गाण्याच्या तालावर भर उन्हात नाच करतात आणि वऱ्हाडी मंडळी मिळेल त्या आडोशाला उभी असतात. परसोड्याला एका वस्तीवर तर जेवणानंतर वऱ्हाडाकडची मंडळी झाडाखाली विसावली आणि साडेबाराचा मुहूर्त असलेले लग्न होळपणारे ऊन पाहून शेवटी सायंकाळी सातला लागले. असाच प्रकार सर्वत्र कमीअधिक प्रमाणात चालू आहे.

लातूरमध्ये मुले आणि वयस्कर मंडळींच्या आजाराचे प्रमाण वाढले आहे. औरंगाबादसकट या विभागातील सर्व बाजारपेठांमध्ये सकाळी अकरानंतर संचारबंदीसारखी स्थिती असून गेला आठवडाभर तापमान सतत वाढत चालले आहे.

दुष्काळग्रस्त गावे वाढली

अमरावती विभागात दुष्काळग्रस्त गावांच्या संख्येत यंदा वाढ झाली असून गावांचा आकडा हजाराच्या घरात पोहोचला आहे. गेल्या वषीर् अपुरा पाऊस झाल्यामुळे पाण्याची पातळी आणखी खालावली आहे. परिणामी अमरावती, अकोला, यवतमाळ, बुलढाणा व वाशिम जिल्ह्यांतील 562 गावांत 441 टँकरद्वारे पाणी पुरवले जात आहे. याशिवाय ज्या गावांत टँकर जात नाहीत तेथे बैलगाडीतून पाणी पोचवण्यात येत आहे.

अमरावती भागात सर्वाधिक दुष्काळग्रस्त गावे आहेत ती वाशिम जिल्ह्यात. या जिल्ह्यात पाणीपुरवठ्यासाठी 108 टँकर तैनात आहेत. यवतमाळसाठी 119, बुलढाण्यासाठी 111, अकोल्यासाठी 93 तर अमरावती जिल्ह्यासाठी 10 टँकर पाणीपुरवठा करत आहेत.

पावसाचे प्रमाण दिवसेंदिवस कमी होत असल्यामुळे दुबार- तिबार पेरणीचे संकट आलेला शेतकरी कडक उन्हाळा व वीजेचे लोडशेडिंग यामुळे पुरता हवालदील झाला आहे. अशा सहा लाख 50 हजार 228 शेतकऱ्यांना सरकारने 36 कोटी 54 लाख रुपयांची मदत जाहीर केली होती. यापैकी पाच लाख 61 हजार 824 पात्र शेतकऱ्यांना 34 कोटी 61 लाख 72 हजार रुपये देण्यात आले आहेत. अल्प व अत्यल्प भूधारक शेतकऱ्यांना प्रतिहेक्टर एक हजार रुपये मदत देण्याच्या निर्णयानुसार ही रक्कम शेतकऱ्यांना दिली गेली.

 
</text>
</doc>
