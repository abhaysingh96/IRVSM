<doc>
<docno>1117785.cms.txt</docno>
<text>
 
देश-विदेश
काश्मीरमधील आमदाराला अटक
[ Saturday, May 21, 2005  10:05:03 pm]


वृत्तसंस्था

श्रीनगर : पाकिस्तानी दहशतवाद्याला वाघा सीमेवरून पळून जाण्यात मदत करण्याच्या आरोपावरून नॅशनल कॉन्फरन्सचे माजी आमदार गुल रफिकी यांना शुक्रवारी रात्री अटक करण्यात आली आहे.

'हिज्बुल मुजाहिदीन' या बंदी घातलेल्या दहशतवादी संघटनेचा विभागीय कमांडर मोहम्मद अमिन बाबा उर्फ अबिद याला रफिकी यांच्या गाडीतून पळून जाण्यास चौघांनी मदत केली. त्यांनाही अटक झाली आहे.

मोहम्मदला पाकमध्ये पळून जाण्यासाठी पासपोर्ट कसा मिळाला, याची सखोल चौकशी करण्यात येईल, असे जम्मू-काश्मीरचे मुख्यमंत्री मुफ्ती मोहम्मद सईद यांनी सांगितले. .

राष्ट्रीय महामार्गावरील संगम विभागात या महिन्यात दहशतवाद्यांनी स्फोट केला होता. याप्रकरणी अटक केलेल्या संशयिताने, स्फोटाचा सूत्रधार 'हिज्बुल'चा कमांडर अबिद असून तो पाकिस्तानमध्ये बनावट पासपोर्टआधारे कधीच पळून गेला असल्याची माहिती दिली आणि हे प्रकरण उजेडात आले.

 
</text>
</doc>
