<doc>
<docno>1117652.cms.txt</docno>
<text>
 
संवाद
'क्रॉस मैदान'च क्रॉस
[ Saturday, May 21, 2005  07:17:57 pm]


...या क्रॉससमोर नवसाच्या मेणबत्त्या लावायची रूढी साडेचारशे वर्षं चालू आहे. मुलगा व्हावा, म्हणून नवस करणारे मेणबत्ती लावतात, तसंच कुणी आजारी पडलं, तरी मेणबत्त्यांनी क्रॉस उजळतो. या क्रॉसमुळेच ते 'क्रॉस मैदान' झालं. त्याचा कुणी ठराव केला नाही आणि त्याच्या नामकरणाचा फलकही नाही. सुदैवानं, या मैदानाला कुणा पुढाऱ्याचं नाव देण्याची बुद्धी आपल्या नगरसेवकांना झाली नाही...

फोर्ट भागातली महत्त्वाची मैदानं तीन- आझाद, ओव्हल आणि क्रॉस मैदान. यातलं क्रॉस मैदान कुठून सुरू होतं आणि कुठं संपतं, हे नक्की समजत नाही, कारण मैदानाच्या एका भागात कायम सर्कसचं किंवा - कुठल्यातरी हस्तकला प्रदर्शनाचं बस्तान असतं आणि दुसऱ्या बाजूला क्रिकेट नसलं की, बुक फेअर असते. होम गार्डचं प्रांगण संपलं की, खरं तर क्रॉस मैदानाची हद्द सुरू होते हे खरं, पण तिथं तर मैदानाचा मागमूसही नाही. काही टपऱ्या आणि गर्दुले यांच्यामध्ये क्रॉस मैदानाचा संकोच होत राहतो. पुढे चक्क मैदानाला छेद देणारा रस्ता लागतो. चर्चगेट- व्हीटी असा धावपळीचा प्रवास करणारे हजारो मुंबईकर या रस्त्यानेच मैदान पार करतात. वर्षानुवर्षं दररोज नेमानं या रस्त्यानं क्रॉस मैदान पार करणाऱ्यांना या दुभंगलेल्या मैदानाला 'क्रॉस मैदान' असं नाव कुणी आणि कुणाच्या स्मृत्यर्थ दिलं, हा प्रश्न काही पडत नाही आणि पडलाच तर त्याचं उत्तर शोधण्याइतकी उसंत आहे कुणाला?

'क्रॉस मैदान' हे मुंबईतल्या सर्वात जुन्या 'अधिकृत' मैदानांपैकी एक. पूवीर् आझाद मैदान आणि क्रॉस मैदान यांना छेदणारा महात्मा गांधी मार्ग तयार झाला नव्हता, तेव्हा तिथं एकच मैदान होतं. त्याचं नाव 'एस्प्लनेड ग्राऊंड.' एकाची दोन मैदानं झाली, तेव्हा पूवेर्कडच्या एस्प्लनेड ग्राऊंडचं 'आझाद मैदान' झालं, तर पश्चिमेचं 'क्रॉस मैदान.' पण त्याचं नाव 'क्रॉस मैदान' का? त्याचं असं नामकरण झाल्याचं मुंबई महापालिकेच्या नोंदीत नाही. कुणीही तसा ठराव आणला नाही. त्याचे नामफलक कोरले गेले नाहीत. तरीही ते अधिकृतपणे 'क्रॉस मैदान' बनून राहिलं.

या कोड्याच्या शोधात भ्रमरछंदी क्रॉस मैदानात गेला, तेव्हा दिवेलागण झाली होती. मैदान ओलांडणाऱ्या रस्त्यावरची वर्दळही घटलेली. फॅशन स्ट्रीटवरच्या टपऱ्यांमधल्या मालाची आवराआवर चाललेली आणि पोलिस चौकीतही हळुहळू सामसूम होऊ लागलेली. अशा वेळी रस्त्याच्या डाव्या हाताला जमिनीवर चांदण्याचा शिडकावा व्हावा, तसा मंद प्रकाश पसरलेला दिसतो. जणू चांदण्याचं छोटसं बेटच. जवळ जाऊन निरखून पाहिलं, तर वीस-पंचवीस मेणबत्त्या शांतपणे तेवताना दिसल्या. त्यांच्या प्रकाशात उजळला होता एक जुना क्रॉस. त्याचा आकार आणि रूप त्याच्या वयाची साक्ष देत राहतो. हा क्रॉस सहज चार-पाचशे वर्षांपूवीर्चा असणार. कुणी उभारला हा क्रॉस?

तो एक मोठा इतिहास आहे. 1534 ते 1661 या सव्वाशे वर्षांच्या काळात मुंबईवर पोर्तुगिजांची सत्ता होती. पोर्तुगिजांनी मुंबईत व्यापार उदीम आणला, तसेच धर्मप्रचारकही. ते ख्रिस्ती धर्माचा प्रचार करण्यासाठी जे वेगवेगळे उपक्रम करत, त्यापैकीच एक जागोजागी क्रॉस उभारण्याचा. मुंबईच्या सर्व बेटांवर या काळात नाक्यानाक्यावर क्रॉस उभे राहिले. ते ईश्वराचे शुभचिन्ह आहे, असा प्रचार होत राहिला. त्यातले फारच शिल्लक राहिले. फोर्ट, सोनापूर, गिरगाव, काळबादेवी, माझगाव, माहीम अशा जुन्या मुंबईतल्या वस्त्यांबरोबरच वांदे, खार, सांताक्रूझ अशा तेव्हाच्या पाड्यांमध्येही पोर्तुगिजांनी क्रॉस लावले.

पण 'क्रॉस मैदान'मधला क्रॉस हा केवळ असा रस्त्यावर उभारलेला क्रॉस नव्हता. तिथं चक्क एक चर्च होतं. हे चर्च 'जागृत' आहे, अशी फोर्टातल्या जनतेची समजूत असल्याने या चर्चमध्ये मोठी गदीर् व्हायची. त्या काळात एस्प्लनेडचा भाग पोर्तुगिज सैन्याच्या ताब्यात होता. चर्चमध्ये होणारी गदीर् सैन्याला सुरक्षेच्या दृष्टीने योग्य वाटेना. म्हणून चर्च पाडण्याचा निर्णय झाला. अर्थात त्यामुळे जनतेत असंतोष नको, म्हणून सैन्याच्या वतीने काळबादेवीला चर्च बांधण्यात आलं. ही घटना 1580च्या सुमारासची. काळबादेवीचं चर्च आजही उभं आहे. चर्च पडलं, तरी तिथल्या 'जागृत' क्रॉसला धक्का लावायची काही सैनिकांची हिंमत झाली नसावी. तोच क्रॉस आजही उभा आहे.

या क्रॉससमोर नवसाच्या मेणबत्त्या लावायची रूढी साडेचारशे वर्षं अव्याहत चालू आहे. मुलगा व्हावा, म्हणून नवस करणारे मेणबत्ती लावतात, तसंच कुणी आजारी पडलं, तरी मेणबत्त्यांनी क्रॉस उजळतो. या क्रॉसमुळेच ते 'क्रॉस मैदान' झालं. त्याचा कुणी ठराव केला नाही आणि त्यामुळे त्याच्या नामकरणाचा फलकही नाही. सुदैवानं, या मैदानाला कुणा पुढाऱ्याचं नाव देण्याची बुद्धी आपल्या नगरसेवकांना झाली नाही.

- भ्रमरछंदी

 
</text>
</doc>
