<doc>
<docno>1063178.cms.txt</docno>
<text>
 
महाराष्ट्र
गॅस्ट्रो टाळण्यासाठी समिती
[ Sunday, March 27, 2005  06:59:57 pm]


म. टा. वृत्तसेवा

सांगली : सांगलीत मोठ्या प्रकाणात उद्भवलेली गॅस्ट्रो व कॉलरा याची साथ ही खरोखरच चिंतेची बाब असून, त्यामागची कारणे शोधून त्यावर नेमक्या कोणत्या प्रकारे उपाययोजना कराव्या लागतील याचा अभ्यास करण्यासाठी आरोग्य खात्याचे सहसंचालक व पाणीपुरवठा विभागाचे चीफ इंजिनीअर यांची एक समिती नियुक्त करण्यात येत असून ती समिती तीन दिवसांत आपला प्राथमिक अहवाल सरकारला सादर करेल, अशी माहिती गृहमंत्री आर. आर. पाटील यांनी शनिवारी येथे वार्ताहरांशी बोलताना दिली.

जिल्हा सरकारी रुग्णालयाला भेट देऊन त्यांनी तेथील रुग्णांची विचारपूस केली आणि संबंधितांना काही सूचना केल्या. या रुग्णालयात आतापर्यंत गॅस्ट्रो व कॉलऱ्याचे 350 रुग्ण दाखल झाले आहेत, अशी कबुली देऊन ते म्हणाले : ही साथ प्रामुख्याने दूषित पाणी प्याल्यामुळेच पसरली आहे. सांगलीची सदोष ड्रेनेज सिस्टिम व पाणी पुरवठा यंत्रणा यामुळेच हे घडले आहे. त्यासाठी सर्वप्रथम गटारीजवळून आणि गटारीतून जाणाऱ्या वाहिन्या बदलणे गरजेचे आहे. महापालिकेने हे काम अग्रक्रमाने करावे, सरकार यासाठी सर्वतोपरी मदत करील. विविध कारणांमुळे कृष्णा नदीचे पात्रही प्रदूषित होते हा आजवरचा अनुभव लक्षात घेता सांगली शहराला वारणा नदीचे पाणी पुरवणारी योजना कार्यान्वित करणे गरजेचे आहे. या कामासाठी देखील राज्य सरकार आवश्यक ते सहकार्य करील.

राज्याची सध्याची पोलिस यंत्रणा कशी तोकडी आहे हे विस्ताराने सांगून गृहमंत्री म्हणाले की, आहे त्या पोलिस यंत्रणेवर प्रचंड प्रकाणात ताण पडत असूनही ही यंत्रणा जास्तीतजास्त चांगल्या प्रकारे राबविण्याचा माझा प्रयत्न आहे. भ्रष्टाचारी पोलीस अधिकाऱ्यांची मात्र अजिबात गय केली जात नाही. त्याबाबतीत मी अत्यंत कडक धोरण अवलंबिले आहे. एखादे पोलिस ठाणे भ्रष्ट असल्याचे निदर्शनास आले तर सारे पोलीस ठाणेच निलंबित केले जाईल.

यापुढे सरकारी मालमत्तेची तोडफोड करणारे, आगी लावणाऱ्यांकडून नुकसानभरपाई घेतली जाईल हे सांगताना गृहमंत्री म्हणाले : मोचेर् काढणाऱ्यांनी यापुढे ही गोष्ट लक्षात ठेवावी. कायदा हातात घेणाऱ्या, कायदा व सुव्यवस्था बिघडू पाहणाऱ्यांवर कडक कारवाई केली जावी असे आदेश मी पोलिस यंत्रणेला दिले आहेत.

 
</text>
</doc>
