<doc>
<docno>1062992.cms.txt</docno>
<text>
 
देश-विदेश
अन् इकडे होली प्रेमरंगांची!
[ Sunday, March 27, 2005  12:01:40 am]


वृत्तसंस्था

बंगलोर : त्या मुलीने बिनधास्तपणे ' आय लव्ह यू जहीर ' असा बोर्ड भर सामन्यात झळकवला, तो टीव्हीवाल्यांनी टिपला, मैदानातल्या मोठ्या स्क्रीनवर तिचं ' प्रेम ' तमाम क्रिकेटशौकिनांबरोबरच पॅव्हेलियनमध्ये बसलेल्या जहीर खाननेही पाहिलं आणि तिला तशाच जाहीरपणे ' फ्लाइंग किस ' दिला... होलीच्या धुमाळीत रंगलेल्या टीव्ही चॅनल्सनी हा प्रेमरंगही लगेच टिपला आणि दिवसभर झकास रंगवून रंगवून सादर केला....

स्टेडियममध्ये जमलेल्या चाहत्यांनी बॅनर फडकवणे आणि टीव्हीच्या कॅमेरामननी ते टिपून अधूनमधून दाखवणे यात तसे काहीच नवीन नाही. नूर या पत्रकारितेच्या विद्याथिर्नीनेही बॅनर झळकवला आणि एकीकडे द्विशतकाचा डोंगर उभारणारा सेहवाग मैदानावरचा ' हीरो ' ठरला असताना नूर ही मैदानाबाहेरची हिरोइन बनून गेली.

नूरचा फलक टीव्हीवर झळकला. मग, कॅमेरा भारतीय संघाबरोबर बसलेल्या जहीरवर गेला. त्यानेही, अगदी सहजतेने नूरच्या दिशेने ' फ्लाइंग किस ' फेकला आणि ' प्रकरण ' रंगले.

मैदानाबाहेरील गंमती टिपणाऱ्या चॅनलनी, ताबडतोब नूरला हेरून कॅमेऱ्यासमोर आणलं. ' तू झहीरला भेटायला जाणार का ?' या प्रश्ानवर ' मी माझी भावना व्यक्त केली आहे. आता त्यानं काय ते ठरवावं ', असं तिनं स्पष्टपणे सांगून टाकलं!

 
</text>
</doc>
