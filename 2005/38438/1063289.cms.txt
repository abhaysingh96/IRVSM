<doc>
<docno>1063289.cms.txt</docno>
<text>
 
धावते जग
आशादायी कार्यक्रम
[ Sunday, March 27, 2005  08:30:17 pm]


शहरीकरणाचा रेटा, त्यामुळे बदलणारी जीवनशैली याचा अपरिहार्य परिणाम म्हणून मधुमेह आणि हृदयरोग यांचे प्रमाण वाढत असल्याचे अलीकडे निदर्शनास आले आहे. हे दोन रोग झालेल्या लोकांची संख्याही दिवसेंदिवस वाढतेच आहे. त्याचा परिणाम देशाच्या आरोग्यसेवेवर ताण पडण्यात होत आहेच ; परंतु मनुष्यतास कमी होण्यावरही होत आहे.

त्यामुळेच असावे, परंतु आता या दोन रोगांसाठी राष्ट्रीय पातळीवर एक विशेष कार्यक्रम राबविण्यात येणार असल्याची घोषणा केंदीय आरोग्य मंत्री ए. रामदास यांनी केली आहे. आजच आपल्या देशात तीन कोटी मधुमेही आहेत. सन 2010 पर्यंत हा आकडा साडेतीन कोटींवर आणि 2020 पर्यंत साडेपाच कोटींवर जाईल, अशी भीती तज्ज्ञ व्यक्त करीत आहेत.

येत्या शतकात भारतातच सर्वाधिक मधुमेही असतील, असेही हल्ली वारंवार सांगितले जाते. हा रोग झालेल्या व्यक्तीची काळजी त्याच्या डॉक्टरांनी आणि कुटुंबाने घ्यावयाची असते, हे खरे आहे. मात्र हा साराच बाह्योपचार झाला. त्या रोगाबाबतची सर्वांगीण माहिती संबंधित रुग्णास झाली, तर आवश्यक ती काळजी तो घेऊ लागतो आणि या रोगातून निर्माण होणाऱ्या गुंतागुंती टाळू शकतो.

कोणत्याही आजाराशी मुकाबला करताना औषधोपचारांबरोबरच त्या व्याधींची संपूर्ण माहिती असेल, तर त्या आजाराशी लढा देणे सोपे जाते. याचे कारण त्या आजाराचे ' ज्ञान ' हे संबंधितास नवे बळ देत असते. सरकारने आखलेल्या कार्यक्रमांमध्ये त्यादृष्टीने काही योजना असावयास हव्यात. मधुमेहा-बरोबरच हृद्रोगासाठीही असा कार्यक्रम आखण्यात येणार आहे. सध्या हृद्रोगाचा झटका येण्याचे वय चाळिशीच्याही आत आले आहे.

बदलता आहार, नियमित शारीरिक व्यायामाचा अभाव ही त्याची कारणे असली, तरी मानसिक ताण हा हृद्रोग आणि मधुमेह या दोन्हींतला समान घटक आहे. हा मानसिक ताण वाढण्याची जी कारणे आहेत, त्यामध्ये भविष्याविषयीची अनिश्चितता हा मोठा घटक आहे. बदलती आथिर्क धोरणे, वाढती बेकारी, घटते व्याजदर यांचा एकत्रित परिणाम सामान्य माणसावर होत आहे. नवे कार्यक्रम राबविताना सरकारने याबाबतही सजगता दाखविली आणि या देशातील सामान्य माणसाच्या मनावर येणारा ताण हलका होण्यासारखी परिस्थिती निर्माण केली, तरच या कार्यक्रमांना निश्चित यश मिळेल, असे म्हणता येईल.

 
</text>
</doc>
