<doc>
<docno>1063302.cms.txt</docno>
<text>
 
अग्रलेख
येरे माझ्या मागल्या
[ Sunday, March 27, 2005  08:36:12 pm]


अपेक्षेप्रमाणे अमेरिकेने पाकिस्तानला ' एफ- 16' विमाने विकण्याचा निर्णय अखेर घेतला आहे. अमेरिकेच्या परराष्ट्रमंत्री कॉन्डेलिसा राईस गेल्या आठवड्यात भारतात आल्या होत्या, तेव्हाच त्यांनी या निर्णयाची कल्पना भारतीय नेत्यांना दिली होती. या विक्रीबाबत भारताची प्रतिक्रिया तीव्र राहू नये यासाठी त्यांनी भारतालाही ही विमाने व अन्य संरक्षण सामुग्री विकण्याची तयारी दाखविली होती.

त्यानुसार आता अमेरिकेने एफ- 18 विमाने भारताला देण्याची तयारी दाखविली आहे. पाकिस्तानच्या हवाईदलात ही विमाने किती संख्येने व केव्हा सामील होतील हे सांगता येत नसले, तरी येत्या तीन वर्षांत किमान 24 विमाने पाकला मिळतील, असा अंदाज व्यक्त केला जात आहे. अतिरेकीविरोधी युद्धात वापर करता यावा यासाठी पाकिस्तानला ही विमाने देण्यात येत आहेत, असे समर्थन अमेरिकेने केले आहे.

परंतु पाकिस्तानचा इतिहास आणि या विमानांची अण्वस्त्रे वाहून नेण्याची क्षमता पाहता ती भारता-विरुद्धच वापरली जाऊ शकतील, हे उघड आहे. पण यात भारताने अस्वस्थ व्हावे असे काही नाही. कारण भारत आपली संरक्षणसज्जता चीन आणि पाकिस्तान या दोन देशांनाच नजरेपुढे ठेवून करतो असे नाही तर जगातल्या अन्य देशांच्या संरक्षण ताफ्यातील शस्त्रसामुग्री विचारात घेऊनही करतो.

त्यामुळेच पाकिस्तानला विमाने देण्याच्या या निर्णयावर पंतप्रधान मनमोहन सिंग यांनी ' अत्यंत निराशाजनक ' अशी दोन शब्दांत प्रतिक्रिया व्यक्त केली आहे. अमेरिकेच्या या निर्णयामुळे भारताच्या सुरक्षेवर विपरीत परिणाम होऊ शकतो हे त्यांचे म्हणणे खरे असले, तरी त्यामुळे भारतात भीतीची लाट उठण्याची शक्यता अजिबातच नाही. शिवाय या विक्रीचा भारत-अमेरिका संबंधांवरही काही परिणाम होणार नाही.

कारण या दोन्ही देशांचे संबंध सध्या वेगळ्या पातळीवर पोहोचले असून त्यावर आता पाकिस्तान प्रभाव टाकू शकत नाही. भारत-पाक यांच्यात सध्या जी शांतता चर्चा चालू आहे, त्यावर मात्र याचा काहीसा परिणाम होऊ शकतो. ही विमाने एकदा पाकला मिळाली की, त्याचा चचेर्तला आवाज चढा होऊ शकतो. किंबहुना चचेर्त अधिक बागेर्निंग पॉवर मिळावी यासाठीच पाकिस्तान अधूनमधून क्षेपणास्त्रांच्या चाचण्या करीत असतो व एफ- 16 विमानांसारखी सामुग्री गाजावाजा करीत मिळवीत असतो.

अर्थात अशा दबावाच्या राजकारणासाठीही पाकला ही विमाने उपयोगी पडतील, असे वाटत नाही. या विमानांमुळे पाकिस्तानच्या प्रहारशक्तीत वाढ होणार असली, तरी संरक्षण समतोलाचा विचार करता भारताचे पारडे जडच राहणार आहे ; कारण भारताच्या ताफ्यात या विमानांपेक्षाही अधिक दजेर्दार अशी ' सुखॉय- 30 एमकेआय ' ही विमाने आहेत. तज्ज्ञांच्या मते ' एफ- 16' विमानांपेक्षा भारताकडची ' सुखॉय ' विमाने ही 50 ते 100 पट अधिक कार्यक्षम आहेत. आता तर या विमानांचे भारतातही उत्पादन सुरू झाले आहे.

येत्या काळात भारतीय हवाईदलातील मिग विमानांची जागा घेण्यासाठी ज्या विमानांचा शोध चालू आहे त्यात फ्रेंच बनावटीच्या ' मिराज- 2000-5' सह अन्य विमानांचा समावेश आहे. ही विमाने ' एफ- 16' विमानांपेक्षा अधिक सक्षम आहेत. त्यामुळे ' एफ- 16' विमानांचा धसका भारतीय हवाई दल घेणार तर नाहीच, पण अमेरिकेने ही विमाने देण्याची जी ऑफर दिली आहे ती स्वीकारील असेही वाटत नाही. अमेरिकेकडून विमाने घ्यायचीच झाल्यास ' एफ- 18' विमानांना भारतीय हवाईदल अधिक पसंती देईल असे वाटते.

अर्थात अमेरिकन बनावटीची विमाने भारतीय हवाईदलाच्या मुख्य प्रहार विमानांची जागा घेतील असे वाटत नाही. पण अमेरिकेने पाकला ही विमाने देण्याचा निर्णय घेतल्यामुळे गेल्या 15 वर्षांपासून या दोन्ही देशांतल्या संरक्षण संबंधातला गोठलेपणा दूर होऊन अमेरिकेचे पुन्हा ' येरे माझ्या मागल्या ' सुरू होणार आहे. या विमानांसाठी पाकिस्तानने 1980 सालीच अमेरिकेला रोख रक्कम देऊन टाकली होती. 1990 मध्ये ही विमाने पाकिस्तानला मिळावयाची होती, पण त्याच वषीर् पाकिस्तानच्या छुप्या अणुकार्यक्रमाला आळा घालण्यासाठी लादलेल्या निर्बंधांतर्गत अमेरिकेने या विमानांचा पुरवठा रोखला. नंतर अमेरिकेचे अफगाणिस्तानातील युद्ध व तथाकथित दहशतवादविरोधी युद्धात होणारी पाकची मदत लक्षात घेऊन त्याच्या संरक्षणविषयक मागण्या मान्य करणे अमेरिकेला भाग होते.

या निर्णयामुळे मुशर्रफ यांचे पाक लष्करातील स्थान अधिक बळकट होईल. पण अमेरिका ज्या लोकशाहीचा उदोउदो करते, तिची पाकिस्तानातील स्थापना मात्र आणखी लांबेल. थोडक्यात, अमेरिकेचा हा निर्णय त्याच्या आजवरच्या दुटप्पी धोरणाला साजेसाच आहे.

 
</text>
</doc>
