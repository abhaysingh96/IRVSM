<doc>
<docno>1063176.cms.txt</docno>
<text>
 
महाराष्ट्र
वाळूतस्करांचा जिल्हाधिकाऱ्यांवरच हल्ला
[ Sunday, March 27, 2005  06:58:11 pm]


म. टा. वृत्तसेवा

कराड : बेकायदा वाळूवाहतुकीविरुद्ध जिल्हा प्रशासनाने धडक मोहीम आखल्याने जिल्हाधिकाऱ्यांवरच हल्ला करण्यापर्यंत वाळूवाहतूकदारांची मजल गेली असून त्यामुळे प्रशासनाने अधिक कणखर भूमिका घेण्याचे ठरवले आहे. यापुढे बेकायदा वाळू सापडल्यास ठेकेदाराविरुद्ध फौजदारी गुन्हा दाखल करून संबंधित तलाठ्यावर निलंबनाची कारवाई करण्याचे आदेश जिल्हाधिकारी सुबराव पाटील यांनी दिल्याने वाळूतस्करांचे धाबे दणाणले आहे.

प्रशासनाने वाळूवाहतुकीवर निर्बंध घातल्याने चिडलेल्या वाहतूकदारांनी बुधवारी जिल्हाधिकाऱ्यांवरच हल्ला करून त्यांना दहशत बसवण्याचा प्रयत्न केला. त्यामुळे आता ही मोहीम आणखी कडक करण्यात येणार आहे. अवैध वाळूवाहतुकीत आजवर ट्रकचालक आणि मालकावरच कारवाई होत होती. आता ठेकेदारावर फौजदारी कारवाईचे निदेर्श देण्यात आले आहेत. त्याचबरोबर दोषी तलाठी आणि मंडळ अधिकाऱ्यावरही निलंबनाची कारवाई करण्यात येणार आहे, असे पाटील यांनी स्पष्ट केले.

जिल्हाधिकाऱ्यांवरील या हल्ल्यानंतर ठेकेदारांची संघटना की ' माफिया गँग ' असा प्रश्न विचारला जात आहे. ठेकेदारांच्या या माफियाशाहीला आळा घालण्यासाठी कठोर कारवाई हाच एकमेव पर्याय असल्याचे जिल्हा पोलिस प्रमुख चंदकांत कुंभार यांनी सांगितले. हे ठेकेदार चोरून वीज वापरतात, तसेच त्यांना वीज मंडळातीलच काही अधिकाऱ्यांची साथ आहे, असे निदर्शनास आल्यामुळे वीज कर्मचाऱ्यांवरही कारवाईचे आदेश देण्यात आले आहेत.

 
</text>
</doc>
