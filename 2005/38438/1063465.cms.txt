<doc>
<docno>1063465.cms.txt</docno>
<text>
 
महाराष्ट्र
पहिल्या फेरीचा किस्सा...
[ Sunday, March 27, 2005  10:42:55 pm]


म. टा. प्रतिनिधी

नाशिक : गेल्या वर्षभरापासून ' विलंबित ' राग आळवत आळवत अखेर रविवारी नाशिक-मुंबई विमानसेवेचा प्रारंभ झाला खरा ; पण ही सेवा चालविणाऱ्या ' एअर डेक्कन ' आणि तिच्यासाठी धावपट्टी पुरविणाऱ्या ' एचएएल ' या विमान कंपन्यांचा मुजोरपणा नाशिककरांच्या जिव्हारी लागला. एका बाजूला ही विमानसेवा कायम सुरू रहावी यासाठी उद्घाटक छगन भुजबळ यांनी ज्या नाशिककरांवर भिस्त टाकली त्यांना मात्र पहिल्याच दिवशी मोठ्या उपेक्षाला सामोरे जावे लागले.

काही वर्षांपूर्वी नाशिक-मुंबई विमानसेवा सुरू होती. मात्र, प्रतिसादाअभावी ती बंद पडली. त्यानंतर गेल्या वर्षभरापासून अशी विमानसेवा सुरू करण्याच्या मागणीने उचल खाल्ली. पुढारी आणि राज्यकतेर् विमानसेवा सुरू करण्याचे श्ाेय लाटण्यासाठी धडपडत राहिले. शुभारंभाचा मुहूर्त अनेकदा फक्त जाहीर झाला. एकंदरीतच ही विमानसेवा म्हणजे चेष्टेचा विषय झाली होती.

गेल्या महिन्यात या विमानसेवेच्या उद्घाटनाचा मुहूर्त गाजावाजा करून जाहीर करण्यात आला. मात्र, बजेटमुळे केंदीय नागरी उड्डाणमंत्री प्रफुल्ल पटेल यांना सवड न झाल्याने आणि मुख्यमंत्री विलासराव देशमुख यांनाही वेळ न मिळाल्याने हाही मुहूर्त गेला. त्यानंतर गेल्या आठवड्यातील आणखी एक तारीख धरण्यात आली आणि तीही बदलून अखेर रविवारचा मुहूर्त काढला गेला.

या उद्घाटन पत्रिकेवर एचएएल, एमईडीसी, एमआयडीसी आणि एअर डेक्कन या सगळ्यांची नावे असली तरी उद्घाटन खर्चाबाबत सगळ्यांनीच टाळाटाळीची भूमिका घेतल्याची चर्चा होती. अखेर हा खर्च स्थानिक आमदार दिलीप बनकर यांनी केला.

उद्घाटन सोहोळ्याच्या वृत्तांकनासाठी नाशिकहून पत्रकार आणि छायाचित्रकारांचा चमू माहिती खात्यामार्फत ओझर धावपट्टीवर नेण्यात आला होता. प्रत्यक्षात वेळेवर तेथे पोहोचलेल्या पत्रकारांना केवळ पंधरा जणांसाठी पास देण्यात आल्याचे कारण सांगून लॉबीमध्येच थांबवून ठेवण्यात आले होते. मुंबईहून येणाऱ्या विमानाला उशीर होत असल्याचे कारण देण्यात आले.

पुढाऱ्यांसोबत आलेल्या लोंढ्याला पासाशिवाय आत सोडण्यात येत होते. असा प्रवेश देणारे अधिकारी इतरांना मात्र हिडीसफिडीस करत होते.

तासाचे दोन तास झाले तरी मुंबईहून विमान आले नाही. पत्रकारांच्या रागाचा पारा चढत गेला. बऱ्याच अवकाशाने मुंबईचे विमान धावपट्टीवर उतरले. त्यातून मान्यवरांसोबत मुंबईहून आलेला मिडीयाही उतरला. त्याकडे बोट दाखवून नाशिकच्या मिडीयाने धावपट्टीकडे धाव घेतली. मात्र, एअर डेक्कनच्या एका महिला अधिकाऱ्यांने त्यांच्यावर चांगलेच तोंडसुख घेतले. या प्रकराला वैतागून नाशिकच्या पत्रकारांनी कार्यक्रमावर बहिष्कार घालण्याचा पवित्रा घेतला. ही बाब भुजबळ यांच्या लक्षात आल्यावर त्यांनी मध्यस्ती केली.

पण अनेकांनी आपली भूमिका कायम ठेवत तेथून निघून जाणेच पसंत केले. एअर डेक्कनचे प्रमुख फ्लाईट कॅप्टन गोपीनाथ यांनीही त्यांच्या भाषणाची सुरुवात माफी मागूनच केली.या सावळ्या गोंधळात नाशिकहून मुंबईला जाणाऱ्या पहिल्यावहिल्या विमानप्रवासाचा आनंद घेण्यासाठी पैसे मोजून आलेल्यांकडे कुणाचेही लक्ष नव्हेत. लॉबीत ठेवलेल्या कुलरशेजारी ग्लास ठेवण्याची कुणीही ही तसदी न घेतल्याचे दिसत नव्हते. सारे वातावरणच तापले होते.

 
</text>
</doc>
