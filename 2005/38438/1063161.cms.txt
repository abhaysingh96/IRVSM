<doc>
<docno>1063161.cms.txt</docno>
<text>
 
महामुंबई: मुंबई टाइम्स
क्रिकेट 'सेट'वर मुंबईकर कलाकारांची सरशी
[ Sunday, March 27, 2005  06:37:07 pm]


' लाइट, साऊण्ड, कॅमेरा, अॅक्शन ' या आदेशांची सवय असणारे कलाकार जेव्हा मैदानावर उतरतात तेव्हा कसे दमदार खेळतात, याचं प्रात्यक्षिक नुकतंच कलाकारांच्या वन-डे क्रिकेट मॅचच्या निमित्तानं पाहायला मिळालं. केवळ कलाकारच नव्हे, तर सामान्य मुंबईकर आणि पुणेकरांमध्येही ' हेल्दी कॉम्पिटिशन ' ही असतेच. क्रिकेटच्या मैदानात मात्र मंुबईच्या कलाकारांनी पुण्याच्या कलाकारांना सहा विकेट्स आणि पाच बॉल राखून धूळ चारली. शेवटच्या ओव्हरपर्यंत रंगलेल्या या सामन्यात विजयश्री खेचून आणून गेल्या वषीर्च्या पराभवाची परतफेड करण्यात मुंबईकर कलाकार यशस्वी ठरले.

मुंबईकर कलाकारांच्या विजयात महत्त्वपूर्ण कामगिरी बजावली ती सहायक दिग्दर्शक शैलेश मांजरेकरच्या चौफेर फटकेबाजीने! शैलेशने तडाखेबंद खेळी करत 70 धावा फटकावल्या. त्याला स्ट्रगलर अनिल केसरकरने अर्धशतकाची मौल्यवान साथ दिली. ' जुईली ' मधल्या विश्वासनेही हीरोला साजेशी खेळी रचत 32 धावा रचल्या.

महेश मांजरेकर नेतृत्व करत असलेल्या मंुबईकरांनी पुणेरी कलाकारांचं 30 षटकांतील 208 धावांचं आव्हान पार केलं. मंुबईने टॉस जिंकून प्रथम फिल्डिंग करायचा निर्णय घेतला. महेश मांजरेकर, अंकुश चौधरी आणि विश्वास वालावलकर यांच्या डेडली बॉलिंगने पुण्याच्या बॅटिंगला खिंडार पाडलं. या तिघांनी प्रत्येकी दोन गोलंदाज गारद केले. नाटकातून झळकणाऱ्या सुनील देवने पुणेकरांकडून खेळताना दमदार अर्धशतक झळकावलं. त्याला सातभाईची चांगली साथ मिळाली. मालिकांमधून झळकणाऱ्या आणि महाराष्ट्र रणजी संघाचा विकेटकीपर असणाऱ्या सत्यजीत सातभाईने 48 धावा तडकावल्या. ' वादळवाटे ' सारख्या सरावलेल्या सुबोध भावेला ' बंधन ' मध्ये जखडून ठेवण्यात मुंबईच्या कलाकारांना यश आलं. पण ' पेज थ्री ' फेम उपेंद लिमयेने किल्ला लढवत पुण्याची धावसंख्या 208 धावांपर्यंत नेली. विशेष उल्लेख करण्यासारखी कामगिरी होती मुंबईचा विकेटकीपर ' मॅक ' अर्थात मकरंद देशपांडेची!

दररोजच्या शूटिंगमधून विरंगुळा म्हणून याकडे न पाहता मंुबई आणि पुण्याचे कलाकार नियमित सराव करतात, हे महत्त्वाचं! क्रिकेटकडे अतिशय गंभीरपणे पाहण्याचा दृष्टिकोन दोन्ही संघाचा असला तरी खुन्नसने खेळलं जात नाही. प्रत्येक फ्रेमचा बारकाईने विचार करणारे कलावंत मैदानाच्या चौकटीत आपल्या गुणवत्तेला न्याय देताना वेगळेच दिसतात. पण आपल्या वैयक्तिक आयुष्यात या खिलाडूवृत्तीचा नेहमीच फायदा होत असतो, यावर मैदानात प्रतिस्पधीर् असणाऱ्या या संघातील खेळाडूंचं एकमत आहे.

मुंबई टाइम्स टीम

 
</text>
</doc>
