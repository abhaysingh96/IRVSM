<doc>
<docno>1063183.cms.txt</docno>
<text>
 
महाराष्ट्र
तुळशीबागेत वाकणकर वाड्यातील दुकान आगीच्या भक्ष्यस्थानी
[ Sunday, March 27, 2005  07:14:21 pm]


म. टा. प्रतिनिधी

पुणे : तुळशीबागेतील हॉटेल अगत्य शेजारील ' वाकणकर प्लास्टिक हाऊस ' ला शनिवारी पहाटे लागलेल्या आगीत दुकान जळून खाक झाले. अग्निशमन दलाच्या प्रयत्नाने आग तात्काळ आटोक्यात आणल्याने मोठे नुकसान टळले असून कोणतीही जीवितहानी झाली नाही.

तुळशीबागेत ऐन बाजारपेठेतच वाकणकर (घ. नं. 1181, बुधवार पेठ) यांचे तळमजल्यावर खेळण्या, प्लास्टिक, काचेच्या वस्तू विक्रीचे दुकान आहे. दुकानाच्या मागच्या बाजूला दोन व पहिल्या मजल्यावर दोन अशी चार गोदामे आहेत. त्या गोदामातूनच आग पसरल्याची शक्यता वर्तवली जात आहे. शॉट सकिर्टने ही आग लागल्याचा अंदाज पोलिसांनी वर्तवला असून अग्निशमन दलाने कोणतीच शक्यता वर्तवली नाही.

आग विझवण्यासाठी महापालिकेचे 13 बंब, पाण्याचे टँकर अॅम्युनिशन फॅक्टरी, टेल्को आणि बजाज कंपनी, एनडीए, खडकी कॅन्टोन्मेण्ट, पिंपरी-चिंचवड महापालिका यांचे आगीचे बंब अशा एकूण 32 गाड्या आणि सुमारे सव्वाशे कर्मचारी त्या ठिकाणी पोहोचले. त्यांनी पहाटे पाचच्या सुमारास आग आटोक्यात आणली.

तोपर्यंत सर्व माल आणि वाडा जळून खाक झाला होता. तसेच वाकणकर वाड्याच्या उजवीकडील पेंडसे वाड्यापर्यंतही आगीच्या झळा पोहोचून त्यांच्या वाड्याचे छप्पर जळाले.

सुमारे 90 वर्षे जुने असलेल्या या दोन्ही वाड्यांचे बांधकाम लाकडाचे असल्याने आग लगेचच पसरली. वाड्याच्या डाव्या बाजूच्या पुणतांबेकर वाड्यापर्यंतही आगीच्या झळा पोहोचल्या.

वाकणकर वाड्यात पाठीमागच्या बाजूला सुमारे 11 भाडेकरू आहेत. तेथे नुकसान झाले नसल्याचे अग्निशमन दलाकडून सांगण्यात आले. दरम्यान, इमारत धोकादायक झाल्याची नोटीस पालिकेने लावली आहे.

 
</text>
</doc>
