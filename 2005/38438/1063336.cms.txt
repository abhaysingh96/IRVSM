<doc>
<docno>1063336.cms.txt</docno>
<text>
 
अर्थव्यवहार
 फ्रिंज बेनिफिट्स टॅक्स; कंपन्यांसाठी एक लोढणे!
[ Sunday, March 27, 2005  09:04:49 pm]


या वषीर्च्या अर्थसंकल्पात एकूण इन्कमटॅक्सची पुनर्रचना करताना अर्थमंत्र्यांनी औद्योगिक कंपन्यांना एक दिलासा दिला, पण त्याचबरोबर दोन धक्केही दिले आहेत. दिलासा असा की त्यांनी कंपन्यांवरील इन्कमटॅक्स ( कॉपोर्रेट टॅक्स) 35 टक्क्यांवरून एकदम 5 टक्क्यांनी कमी करून तो 30 टक्के केला. परंतु यातून सरकारच्या तिजोरीचे जे पाच टक्के महसुलाचे नुकसान होणार आहे, ते भरून काढण्यासाठी कंपनी करावरील सरचार्ज किंवा अधिभार अडीच टक्क्यांवरून दहा टक्के इतका वाढवला हा पहिला धक्का. दुसरा मोठा धक्का म्हणजे, उद्योगांवर नवा ' फ्रिंज बेनिफिट्स टॅक्स ' आकारण्यात आला आहे. क्रेडिट रेटिंग संस्था ' क्रिसिल ' ने हिशेब करून असे दाखवून दिले आहे की, या करामुळे उद्योगांवर 430 कोटींचा बोजा पडणार आहे. उद्योगांनी या कराविरुद्ध कुरकुर केल्यावर अर्थमंत्र्यांनी त्यांना त्यात ' थोडेफार बदल करण्याचा विचार करू, पण कोणत्याही परिस्थितीत हा कर मागे घेतला जाणार नाही ' हेही ठामपणाने सांगितले.

फ्रिंज बेनिफिट आणि परक्विझिट्स

ऑक्सफर्ड डिक्शनरीनुसार फ्रिंज बेनिफिट्स म्हणजे कर्मचाऱ्याला कंपनीकडून पगाराच्या जोडीने दिले जाणारे लाभ. आतापर्यंत हे लाभ करमुक्त होते. हे लाभ सर्वच कमचाऱ्यांना सांघिकरीत्या दिले जात असून, कोणत्याही एकाच किंवा काही कर्मचाऱ्यांनाच व्यक्ती म्हणून खास असे दिले जात नाहीत. याउलट ' परक्विझिट्स ' हेही पगाराव्यतिरिक्त दिले जाणारे लाभच असतात, पण ते सर्व कर्मचाऱ्यांना कॉमन म्हणून दिले न जाता व्यक्तिपरत्वे निरनिराळ्या कर्मचाऱ्यांना व्यक्ती म्हणून दिले जातात आणि ' परक्विझिट्स ' वर त्या कर्मचारी व्यक्तीला कर भरावा लागतो. ' फ्रिंज बेनिफिट्स ' वर मात्र आजवर कर्मचारी किंवा कंपनी कोणालाच कर भरावा लागत नसल्याने अनेक ' परक्विझिट्स ' हे ' फ्रिंज बेनिफिट्स ' म्हणून दाखवले जातात व त्यावरील कर चुकवला जातो, असे अर्थमंत्र्यांच्या लक्षात आले आहे. हे ' फ्रिंज बेनिफिट्स ' ही मोठ्या रकमेचे असल्याने, ते करमुक्त असल्याने सरकारला मोठ्या महसुलाला मुकावे लागते. म्हणून या अर्थसंकल्पातून त्यांच्यावर कर आकारणीची तरतूद केली आहे. हा कर कर्मचाऱ्यांवर नसून कंपनीने भरावयाचा आहे व त्याचा दर 30 टक्के ठरवण्यात आला आहे. प्रत्यक्षात 10 टक्के सरचार्ज व 2 टक्के शिक्षण उपकर धरून हा दर 33.66 टक्के येतो.

' फ्रिंज बेनिफिट्स ' च्या एकूण 16 बाबी आहेत व त्यापैकी काही बाबींवरील खर्चाच्या 50 टक्के रक्कम फ्रिंज बेनिफिट मानली जाते, तर काही बाबींवरील खर्चाच्या 20 टक्के रक्कम व उरलेल्या बाबींवरील खर्चाच्या 10 टक्के रक्कम फ्रिंज बेनिफिट मानली जाते व त्यावर 33.66 दराने कर आकारून तो कंपनीला सरकारात भरावा लागतो. या 16 बाबी व त्यावरील खर्चाच्या किती टक्के खर्च फ्रिंज बेनिफिट धरला जातो हे पुढील तक्त्यावरून दिसून येईल.

कर प्रतिगामी व अन्यायकारक

नव्याने आकारण्यात येणारा हा कर एक लोढणेच आहे. तो कामगारांच्या पदरात तर फारसे काही टाकणारा तर नाहीच आणि उद्योगधंद्यांवरही अन्याय करणारा आहे. एका अर्थाने तो प्रतिगामीच आहे. कारखानदाराने अतिथिगृहाची सोय पुरवणे, कॉन्फरन्स भरविण्यावर पैसा खर्च करणे, जाहिरातीवर व विक्रीवाढ मोहिमेवर खर्च करणे, मालाची प्रसिद्धी करणे, प्रवास, हॉटेल वास्तव्यावर खर्च करणे या सगळ्यांवरील खर्च हा आवश्यक व नित्याचा आहे. कंपनीच्या या सगळ्या बाबींवरील खर्च कर्मचाऱ्यांचा ' फ्रिंज बेनिफिट ' मानून त्यावर 30 टक्के इतका जबरदस्त कर आकारणे म्हणजे कंपनीचा हा खर्च म्हणजे कंपनीचा नफाच आहे, असे मानण्यासारखेच आहे. त्यामुळेच तो अन्यायकारक व अनुचित आहे.

या कराच्या अंमलबजावणीसाठी इन्स्पेक्टर नेमावे लागतील व त्यांना प्रत्येक उद्योगात जाऊन प्रत्यक्ष हिशेबाची पुस्तके पाहून ' फ्रिंज बेनिफिट ' च्या बाबी प्रत्यक्ष तपासून पहाव्या लागतील व त्यामुळे ज्या ' इन्स्पेक्टर राज ' ला रजा देण्याची आथिर्क सुधारणांच्या संदर्भात गरज आहे तेच ' इन्स्पेक्टर राज ' पुन्हा सुरू करण्यासारखे आहे. अर्थमंत्र्यांना आणि त्यांच्या अर्थ मंत्रालयाला या करातील दोषांची जाणीव जेवढ्या लवकर होईल तेवढे चांगले.

कर सार्वत्रिक नाही

खरे म्हणजे ' फ्रिंज बेनिफिट ' कर हा काही तसा सार्वत्रिक नाही. इंग्लंड आणि अमेरिकेत तर तो कधीच अवलंबिला गेला नाही. आज हा कर काही मोजक्याच देशांत आहे व ते देश म्हणजे ऑस्ट्रेलिया, न्यूझीलंड, एस्टोनिया, हंगेरी आणि झांबिया व तिथेही तो महसुलाच्या दृष्टीने महत्त्वाचा मानला जात नाही. त्यामुळे आपल्या देशात तो आणण्याचा आग्रह अर्थमंत्र्यांनीही सोडला पाहिजे. तसे झाले तर उद्योगधंदे या करापोटी वाढणाऱ्या कामाच्या जंजाळात अडकणार नाहीत व स्वत:च्या विकासासाठी आवश्यक त्या गोष्टी करण्यास ते मोकळे राहतील.

फ्रिंज बेनिफिटच्या बाबी

1) एंटरटेनमेंट : ( 50 टक्के)

2) फेस्टिव्हल सेलिब्रेशन : ( 50 टक्के)

3) देणग्या, भेटवस्तू : ( 50 टक्के)

4) क्लब मेंबरशिप : 50 टक्के

5) हॉस्पिटॅलिटी : 50 टक्के

6) गेस्ट हाउस : 50 टक्के

7) कॉन्फरन्सला जाणे : 50 टक्के

8) कामगार कल्याण : 50 टक्के

9) सेल्स प्रमोशन व जाहिराती : 50 टक्के

10) हेल्थक्लब : 50 टक्के

11) वाहन प्रवास : 20 टक्के

12) हॉटेल वास्तव्य 20 टक्के

13) मोटारीची देखभाल : 20 टक्के

14) विमान देखभाल खर्च : 20 टक्के

15) टेलिफोन खर्च : 10 टक्के

16) कर्मचाऱ्यांच्या मुलांना स्कॉलरशिप : 100 टक्के.

प्रा. डॉ. यशवंत रारावीकर

 
</text>
</doc>
