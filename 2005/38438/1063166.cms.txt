<doc>
<docno>1063166.cms.txt</docno>
<text>
 
महामुंबई: मुंबई टाइम्स
कार्डाच्या चक्रव्यूहात ग्राहक
[ Sunday, March 27, 2005  06:45:44 pm]


समीर कर्वे

ग्राहकाची अवस्था इथे अभिमन्यूसारखी आहे. त्याला आत यायचा मार्ग आहे, पण बाहेर पडायचा अजिबात नाही. वारंवार आणाभाका, विनवण्या करून क्रेडिट कार्ड गळ्यात मारणाऱ्या नामवंत कंपन्या ही सेवा बंद करायची झाली, तर मात्र अजिबात दाद लागू देत नाहीत आणि आपला मीटर सुरूच ठेवतात, असा अनुभव अनेक ग्राहकांना येत आहे. विलेपार्ल्यात प्रॅक्टिस करणाऱ्या एका डेण्टिस्टना गेल्या दोन वर्षांत याचा पुरेपूर वैतागवाणा अनुभव आला आहे. वारंवार पत्रव्यवहार करूनही त्यांचा क्रेडिट कार्ड अकाऊण्ट बंद करण्याची तत्परता कंपनीनं दाखवली नाही.

डॉक्टरांनी फेब्रुवारी 2000 मध्ये सिटी बँक क्रेडिट कार्ड विकत घेतलं. फेब्रुवारी 2003 पर्यंत हे कार्ड व्हॅलिड होतं. त्यानंतर त्यांना कार्ड सुरू ठेवण्याची इच्छा नव्हती. तसं त्यांनी सिटी बँकेच्या कॉल सेण्टरला कळवलं. त्या वेळी ' वुई विल लुक इन्टू द मॅटर ' असं खास गुळगुळीत उत्तर सेण्टरवरून देण्यात आलं. पण कार्ड डिस्कण्टिन्यू करण्यासाठी काय करावं लागेल, याचं मार्गदर्शन मात्र करण्यात आलं नाही. त्यानंतर नऊ एप्रिल 2003 रोजी लिहिलेल्या पत्रात आपल्याला कार्ड डिस्कण्टिन्यू करायचं असल्याचा स्पष्ट उल्लेख केला. तरीही कंपनीने त्यांचं बिलिंग सुरूच ठेवलं. या ग्राहकानं बीपीएल मोबाइलसाठी सिटी बँक कार्डामार्फत ' इझी पे फॅसिलिटी ' घेतली होती. त्यामुळे त्यांचं बीपीएल मोबाइलचं बिल या फॅसिलिटीद्वारे थेट भरलं जायचं. क्रेडिट कार्ड डिसकण्टिन्यू करायचं असल्यानं ही सेवा बंद करण्याबद्दलही डॉक्टरांनी, तसं बीपीएललाही कळवलं. नंतर मोबाइलचं बिल स्वत: भरण्यास सुरुवात केली. तरीही बीपीएलने इझी पे फॅसिलिटीतून पैसे घेणं थांबवलं नाही. सिटी बँकेनेही हे पेमेण्ट सुरूच ठेवलं. डॉक्टरांना कार्ड रिन्यूअल फी आकारण्यात आली. ही रक्कम 10 हजारांच्या वर गेली. तोपर्यंत डॉक्टरांनी सिटी बँकेशी पत्रव्यवहार सुरू ठेवला. पण थकबाकी भरेपर्यंत कार्ड डिस्कण्टिन्यू करता येणार नाही, असं सिटी बँकेनं सांगितलं. एक वर्षाहून अधिक काळ हा पत्रव्यवहार सुरू असून त्यात तोडगा निघालेला नाही. दोन वर्षांत एका नव्या पैशाच्या खरेदीसाठीही कार्ड वापरलं नाही, तरी आपण हा भुर्दंड का सोसावा, असा त्यांचा सवाल आहे. त्यामुळे आता बँक वसुलीसाठी कोणते मार्ग अवलंबणार नाही ना, अशी भीती डॉक्टरांना वाटू लागली.

या केसबद्दल सिटी बँकेशी संपर्क साधला असता सुदीप भल्ला यांनी सांगितलं, की जोपर्यंत थकबाकी भरली जात नाही, तोपर्यंत त्या माणसाचं कार्ड डिस्कण्टिन्यू केलं जात नाही. डॉक्टरांच्या बाबतीतही त्यांनी रिन्यूअल फी आणि इतर चार्ज भरला असता, तर त्यांचं कार्ड डिस्कण्टिन्यू करता आलं असतं. कार्ड डिस्कण्टिन्यू न झाल्याने बीपीएलचं मोबाइल बिल त्यातून घेण्यात आलं. या काळात कार्ड वापरण्याची त्यांना मुभा होती. रिवॉर्ड पॉइण्ट््सचा लाभ हा खरेदीवरील गिफ्ट््सपुरता असल्याने त्याबदल्यात ही थकबाकी वळती करून घेतली जात नाही आणि थकबाकी असल्यास कार्ड डिस्कण्टिन्यू केलं जात नाही. ग्राहकाला महिन्याकाठी स्टेटमेण्ट येत असल्याने त्याला त्याची थकबाकी असल्याचं वेगळं सांगायची गरज नसते.

डॉक्टरांच्या केसचा साकल्याने विचार करण्याचं आश्वासन आता सिटी बँकेने दिलंय. तरीही आता या बाबतीत काही प्रश्न अनुत्तरितच राहतात.

कार्ड डिस्कण्टिन्यू करायची इच्छा ग्राहकाने व्यक्त केल्यावर कॉल सेण्टरवरून त्याला योग्य ते मार्गदर्शन का दिलं गेलं नाही ?

कार्ड डिस्कण्टिन्यू करायची लेखी इच्छा व्यक्त केल्यावर त्यांच्या कार्डाचं अकाऊण्टिंग बंद का करण्यात आलं नाही ?

थकबाकी असल्यास कार्ड डिस्कण्टिन्यू करायचं नसेल, तर तसं ग्राहकाला स्पष्टपणे कळवलं का गेलं नाही ?

एखाद्या ग्राहकाने अशी थकबाकी फुगवत ठेवून न वापरताच कार्ड सुरू ठेवायचं ठरवलं, तर कंपनी काय करते ?

 
</text>
</doc>
