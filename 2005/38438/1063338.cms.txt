<doc>
<docno>1063338.cms.txt</docno>
<text>
 
अर्थव्यवहार
वारसाहक्काद्वारे मिळालेल्या घरावर कॅपिटल गेन्स टॅक्स भरण्याची गरज नाही
[ Sunday, March 27, 2005  09:05:25 pm]


प्रफुल्ल छाजेड

माझ्या काकांनी मृत्युपूर्व वारसपत्रात त्यांचे घर माझ्या नावाने केले होते. त्यांना मुले नाहीत. आता त्यांच्या मृत्युनंतर सदरचे घर माझ्या नावाने होणार आहे. अशा परिस्थितीत मला ' कॅपिटल गेन टॅक्स ' म्हणजेच भांडवली लाभ कर भरावा लागेल काय ?

शरद जाधव, डोंबिवली

साधारणत: जेव्हा एक भांडवली वस्तू दुसऱ्याच्या नावाने हस्तांतरित होते, तेव्हा भांडवली नफा किंवा तोटा मोजून करआकारणी होते. परंतु इन्कमटॅक्समधील कलम 46 व 47 मधील तरतुदींनुसार वारसपत्रानुसार, भांडवली वस्तू हस्तांतरित होते तेव्हा भांडवली लाभ कर देय होत नाही. त्यामुळे आपणास इन्कमटॅक्स भरावा लागणार नाही. मात्र भविष्यात आपण हे घर विकले तर व नफा झाल्यास इन्कमटॅक्स भरावा लागेल.

विवरणपत्र भरताना त्यासोबत काही फी भरावी लागते काय ?

प्रिया सिंग.

नाही. विवरणपत्र भरण्यासाठी काही फी लागत नाही. परंतु इन्कमटॅक्स देय असल्यास विशिष्ट बँकेत इन्कमटॅक्सचा भरणा करून त्याचे चलन विवरणपत्रासोबत जोडावे.

राष्ट्रियीकृत बँकेने एखाद्या व्यक्तीच्या व्याज उत्पन्नातून उगमस्थानी करकपात (' टीडीएस ') केली, तर त्याचा परतावा मिळण्यासाठी, इन्कमटॅक्स कार्यालयाकडे रिटर्न सादर करण्यासाठी काही मुदत असते का ? गुंतवणूक करणाऱ्या व्यक्तीचे निधन झाल्यानंतर त्याच्या वारसास ( नॉमिनी) मृत व्यक्तीच्या उत्पन्नातून कापून घेतलेल्या ' टीडीएस ' चा परतावा मिळू शकतो का ? त्यासाठी काय करावे लागते ?

के. एम. दोशी, डोंबिवली पश्चिम.

' टीडीएस ' च्या बाबतीत विवरणपत्र भरण्याच्या निहित तारखेनुसार (प्रत्येक व्यावसायिकाला वेगळी तारीख असते) विवरणपत्र भरून परतावा घेऊ शकता. वारसाच्या बाबतीत सरसकट ' टीडीएस ' मिळत नाही. इन्कमटॅक्समधील तरतुदींनुसार मृत व्यक्तींचे सर्व उत्पन्न मोजावे लागते व त्याचे विवरणपत्र योग्य रीतीने भरावे लागते, तरच ' टीडीएस ' वगैरे गोष्टी विचारात घेता येतील. ' नॉमिनी ' व वारसदार या दोन गोष्टी भिन्न असू शकतात. आपण योग्य सल्ल्याने कार्यवाही करावी.

 
</text>
</doc>
