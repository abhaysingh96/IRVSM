<doc>
<docno>1063146.cms.txt</docno>
<text>
 
महाराष्ट्र
टपरीवरचा सप्लायर...ते गुटखा किंग!
[ Sunday, March 27, 2005  05:41:12 pm]


सुनील जावडेकर

उल्हासनगर : अंडरर्वल्डशी संबंध असल्याच्या आरोपावरून सध्या चचेर्त असलेला गोवा गुटख्याचा करोडपती मालक जगदीश जोशी कल्याणजवळच्या शहाड भागात 1985-86 पर्यंत पान टपऱ्यांवर गुटखाविक्री करत होता. शहाड परिसरातील युनियन बँकेत त्याचं आजही खातं असून ते आता सील करण्यात आलंय. त्याचं जुनं घरही शहाडमध्येच आहे.

1978 साली मुंबईत आलेला जगदीश जोशी हा आपण मूळचे राजस्थानचे असल्याचं सांगत असला तरी, तो प्रत्यक्षात उत्तर प्रदेशातल्या कानपूूरचा रहिवासी आहे. रोजगारासाठी उल्हासनगरात आलेला जगदीश जोशी शहाड भागातच सायकलवरून प्रत्येक पान टपरीकडे फिरून गुटखाविक्री करायचा. अत्यंत हुशार आणि तल्लख बुद्धीचा व्यापारी अशी त्याची त्या वेळी शहाड भागात ख्याती होती. पानमसाल्यासाठी लागणारा विशिष्ट फॉर्म्युला बनवण्यात जोशीचा हातखंडा होता. पानवाले मसाल्यासाठी त्याचाच फॉर्म्युला वापरायचे. गोवा गुटख्याचं उत्पादनही जगदीश जोशीने सर्वात आधी शहाडमध्ये सुरू केलं.

बोलबच्चन आणि थापा मारण्यात पटाईत असलेल्या जोशीने गुटखा विक्रेता ते गुटखा किंग हा मोठा प्रवास शहाडमधून सुरू केला. शहाड रेल्वे स्टेशनजवळ पश्चिमेला जिथे आज अंबर हॉटेल आहे, तिथे एका इमारतीत जोशी राहायचा. सुरुवातीला त्याने सोनी या पानमसाल्याचं उत्पादन केलं. पानमसाल्याची झोळी घेऊन प्रत्येक पान विक्रेत्याकडे जोशी स्वत: फिरायचा, अशी माहिती स्थानिक व्यापारी देतात. पानासाठी लागणारी चटणी, किमाम आणि सर्व सामग्री जोशी स्वत: तयार करत असे. त्याच्या वस्तू गुणवत्तेपेक्षा बोलबच्चनपणामुळे लवकर खपत.

सोनी पानमसाल्यापाठोपाठ त्याने गोवा गुटख्याचं उत्पादन सुरू केलं. नंतर त्याची गाठ माणिकचंदच्या मालकाशी पडली आणि जोशीचं भाग्य फळफळलं. 90 च्या आसपास जगदीश जोशी माणिकचंदच्या माकेर्टिंगसाठी शहाड सोडून मुंबईत गेला, तो कायमचाच.

अजूनही शहाडमध्ये जगदीश जोशीचं घर आहे. त्याच्या युनियन बँकेतील खात्यात मोठी रक्कम शिल्लक आहे. त्यामुळे इन्कमटॅक्स खात्याने जगदीश जोशीचं खातं सील केलंय. त्या खात्यातून कोणी रक्कम काढायचा प्रयत्न केला, तर त्याची रवानगी थेट पोलीस ठाण्यात होणार आहे. त्यामुळे अद्याप कोणीही बँकेकडे याबद्दल विचारणा केलेली नाही. अंडरर्वल्डच्या झमेल्यात अडकण्यापूवीर् एक आठवडा जगदीश जोशी उल्हासनगरात येऊन गेला होता. या परिसरात त्याचे नातेवाईकही आहेत. पण पोलिसांच्या भीतीमुळे कोणीही उघडपणे जोशीविषयी बोलण्यास धजावत नाही.

 
</text>
</doc>
