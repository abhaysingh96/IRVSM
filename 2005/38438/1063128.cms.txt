<doc>
<docno>1063128.cms.txt</docno>
<text>
 
सदर
'कुछ अलगहीं मजा'
[ Sunday, March 27, 2005  05:08:10 pm]


मुंबईतला उन्हाळा जरी म्हणावा तितका कडक नसला, तरी या दिवसांत चंगळ असते ती गोळेवाले, आइस्क्रीमवाले आणि ज्या-ज्या पदार्थांनी जिवाची काहिली थांबेल त्या सर्व विक्रत्यांची. पण भेळ ही एक अशी गोष्ट आहे, की जी लहानांपासून अगदी वृद्धांपर्यंत सर्वांना आवडते. पण या उकाड्याच्या दिवसांत जर तुम्हाला (चेष्टा नव्हे) खरोखरच थंड भेळ जर खायला मिळाली तर! ही भेळही कुरमुऱ्याचीच असते. पण यातली चटणी असते ती मात्र थंडगार.

बोरिवली पश्चिमेला असलेल्या प्रबोधनकार ठाकरे नाट्यगृहाच्या अगदी नाकासमोर चालत जायचं. उजव्या हाताला असणाऱ्या गोकुळ हॉटेलच्या थोडंसं आधी म्हणजे दहा-पावलं चालत गेलं की वेगवेगळे खाद्यपदार्थ मिळणाऱ्या गाड्यांची रांगच असते. यात अगदी एक पदार्थ दुसऱ्या गाडीवर असा मिळतच नाही. याच पंक्तीत पूजा आइस भेळ ही गाडी लागते. म्हणजे गाडी जरी साधी असली तरी इथे मिळणाऱ्या सर्व पदार्थांना वेगळीच अशी थंडगार चव आहे.

गेली पाच वर्षं या भेळेच्या वा इतर कोणत्याही पदार्थांच्या चवीत जराही फरक पडलेला नाही. याचं कारण या पदार्थांमध्ये मिक्स केल्या जाणाऱ्या मकई चिवडा आणि नडियादी फरसाण या दोन स्पेशल गोष्टींमध्ये दडलंय.

परेश सेजपाल यांच्या या गाडीवर आइस गोल्डन भेळ, आइस पाणीपुरी, आइस दहीपुरी, आइस दहीपापडी, आइस शेवपुरी, आइस ब्रेड भेळ, आइस अमूल बेड भेळ, आइस चीज अमूल बेड भेळ आणि इथली खास स्पेशालिटी असलेली आइस नवरंग पुरी. या सर्व पदार्थांमध्ये बर्फाचा थंडावा हा आहेच. आइस भेळसाठी मात्र मोजून दोन मूठ भरून कुरमुरे त्यात मकई चिवडा, नडियादी फरसाण, बारीक कांदा बिट, बटाटा आणि डाळिंब मिक्स करून त्यावर थंडगार खजूर आणि गूळ यांची चटणी. तिखट चव जर हवी असेल तर मात्र तीही मिळतेच. या भेळेत वेगळी चव येते ती पिस्ता कलरच्या राजकोट चटणीमुळे. ही चटणी खास राजकोटहूनच मागवली जाते. ' या चटणीची खासियत काय आहे ते मात्र खाल्ल्यावरच कळेल ,' असं या चटणीच्या चवीविषयी परेश सेजपाल सांगतात.

नवरंगपुरी म्हणजे साधारण चार ते पाच इंचाची गोलाकार पुरी (शेवपुरीसाठी असलेली मोठी पुरी) एका प्लेटवर घेऊन तिचे लहान लहान तुकडे करून त्यावर बऱ्यापैकी राजकोट चटणी नंतर कांदा, बिट यांचं मिश्रण, वरून गोड चटणी आणि बटाटा कुस्करून घातला जातो. त्यावर बारीक शेव, कोथिंबीर, थंडगार गोडं दही आणि डाळिंबाचे दाणे घालून दिली जाते. ही नवरंगपुरी अगदी रंगीत जरी नसली तरी तिच्या चवीत मात्र विविधता आहे. ही नवरंगपुरी मिक्स करून जरी खाल्लीत तरी तिची आंबटगोड अशी चव ही लागणारच.

घरगुती पार्टी असो वा कार्यालयातली छोटी-मोठी पाटीर् असो, जर परेश सेजपालकडे 9869049401 या नंबरवर कळवलंत वा बोरिवलीला गाडीवर जाऊन प्रत्यक्ष ऑर्डर दिलीत, तर तुमच्या पाटीर्ला या आइस भेळ वा इतर थंड पदार्थांमुळे नक्कीच वेगळेपण येईल.

रसाळराव

 
</text>
</doc>
