<doc>
<docno>1063293.cms.txt</docno>
<text>
 
धावते जग
वादाला खतपाणी
[ Sunday, March 27, 2005  08:31:19 pm]


न्यायसंस्था विरुद्ध विधिमंडळ हा वाद अधिक चिघळण्यापूवीर्च झारखंड- मधील पेच मिटला असला, तरी उत्तर प्रदेशात त्याला नव्याने तोंड फोडण्याचे प्रयत्न सुरू झाले आहेत. झारखंडमधील सुप्रीम कोर्टाच्या हस्तक्षेपाच्या स्वरूपापेक्षा, उत्तर प्रदेशातील न्यायालयीन हस्तक्षेपाचे स्वरूप पूर्णपणे वेगळे आहे.

झारखंडमध्ये राज्यपाल सिब्ते राझी यांनी शिबू सोरेन यांना सरकार बनवण्याची पहिली संधी दिलीच, शिवाय बहुमत ' जमवण्या ' साठी तीन आठवड्यांपेक्षा अधिक मुदतही दिली. याविरुद्ध सुप्रीम कोर्टाकडे दाद मागण्यात आली. कोर्टाने विश्वासदर्शक ठरावासाठी दिलेली मुदत कमी केलीच, पण बहुमत आजमावण्याची प्रक्रिया विधानसभेत कशा-प्रकारे पार पाडावी, याविषयी तपशीलवार आदेशही दिले.

वास्तविक घटनेशी निष्ठा ठेवण्याच्या शपथेशी प्रामाणिक असलेल्या कोणत्याही व्यक्तीने जी कार्यपद्धत अवलंबिली असती, तीच या आदेशात नमूद होती. पण विधानसभा अध्यक्षांना हे सांगण्याचा अधिकार सुप्रीम कोर्टाला नाही, हा आक्षेपाचा मुद्दा होता. त्यात मर्यादित तथ्यही होते. त्यामुळे लोकसभेचे अध्यक्ष सोमनाथ चटजीर् यांना देशभरातील पीठासीन अधिकाऱ्यांची परिषद बोलावून, घटनेला अभिप्रेत असलेल्या फारकतीच्या तत्त्वाची चर्चा घडवून आणावीशी वाटली, तर त्यामागे गैरहेतू आहेत, असे मानायला जागा नव्हती.

मात्र पीठासीन अधिकाऱ्यांनी घटनेची प्रतिष्ठा राखण्याऐवजी, ती धुळीत मिळवणारे निर्णय दिले, तर काय करायचे याचे उत्तर देणे राहिले बाजूलाच, तशा शक्यतेवरही परिषदेत विचार झाल्याचे दिसले नाही. परिणामी लोकशाहीचे मनमानी पद्धतीने वस्त्रहरण करण्याचा विशेषाधिकार आपल्याला असल्याची भावना विधिमंडळाच्या पीठासीन अधिकाऱ्यांत दृढ करणे, हा या परिषदेचा परिणाम झालेला दिसतो. त्यामुळेच 40 आमदारांवर नोटीस बजावण्याचा कोर्टाने विधानसभा अध्यक्षांना दिलेला आदेश हाही आता विधिमंडळ अध्यक्षांना त्यांच्या अधिकारातील हस्तक्षेप वाटू लागला आहे.

उत्तर प्रदेशात 2003 साली मुलायमसिंग यादव यांचे सरकार राज्यात स्थापन करण्यास मदत करणाऱ्या बहुजन समाज पाटीर्च्या 40 आमदारांना पक्षांतरबंदी कायद्याखाली अपात्र ठरवावे, यासाठी मायावती यांनी केलेल्या अर्जासंदर्भात, या आमदारांवर नोटीस बजावण्याचा आदेश अलाहाबाद हायकोर्टाच्या लखनौ पीठाने चार वेळा देऊनही, त्याची अंमलबजावणी करण्यास अध्यक्ष माताप्रसाद पांडे यांनी नकार दिला आहे. वृत्तपत्रात ही नोटीस प्रसिद्ध केली असूनही, हे आमदार तिची दखल घेत नाहीत आणि अध्यक्ष ती त्यांच्यावर बजावायला तयार नाहीत. वास्तविक या आमदारांनी पक्षांतरबंदी कायदा धाब्यावर बसवला आहे.

पण अध्यक्ष कायद्याची राबवणूक करीत नाहीत आणि कोर्टालाही न्याय करू द्यायला तयार नाहीत. अशावेळी घटनेचा आदर राखण्यासाठी लोकांनी काय करावे, याचे मार्गदर्शन चटजीर् यांनीच करावे!

 
</text>
</doc>
