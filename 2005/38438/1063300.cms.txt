<doc>
<docno>1063300.cms.txt</docno>
<text>
 
अग्रलेख
सुट्टीला सुट्टी!
[ Sunday, March 27, 2005  08:35:00 pm]


भारताचे वर्णन ' सुट्ट्यांचा देश ' असे केले जाते. विविध धमीर्यांचे सण, उत्सव, जयंत्या, पुण्यतिथ्या कमी पडतात की काय म्हणून कोणा नेत्याचे निधन अशा विविध निमित्ताने भारतीय सुट्ट्या उपभोगत असतात. त्यामुळे, प्रगत अशा अमेरिकेत आणि युरोपीय देशांत, भारताशी व्यवहार करायचा असेल तर तेथील सुट्ट्यांचे वेळापत्रक ध्यानात घ्या, असा सल्ला कॉपोर्रेट जगतात आवर्जून दिला जातो.

जगभरात आथिर्क व्यवहार, व्यापारउदीम वाढत असताना सुट्ट्यांचा सुकाळ परवडणारा नाही, याबाबत अर्थतज्ज्ञ, उद्योजक, ज्येष्ठ सनदी अधिकारी यांच्यात एकमत आहे. आता राजकारण्यांना आणि सत्ताधाऱ्यांनाही याची जाणीव व्हायला लागली आहे. पण स्वातंत्र्यानंतर सरकारनेच कर्मचाऱ्यांच्या सुट्ट्यांमध्ये वाढ केल्यामुळे आता त्यांना चाप लावणे कठीण झाले आहे.

काहीवेळा तर सलग दोन-तीन दिवस बँका बंद असल्यामुळे अनेकांची तारांबळ उडते. देशपरदेशात व्यवहार करणाऱ्या कंपन्यांची अडचण होते. हे चित्र बदलायला हवे याबाबत अनेकांचे एकमत झाले असले तरी कोणत्याही सरकारने कृतीची तर बात सोडा, पण विचारही बोलून दाखवला नाही. आता महाराष्ट्र सरकारने, सर्व सण, उत्सवांच्या सुट्ट्या रद्द करून, फक्त चार महत्त्वाच्या दिवशी सार्वजनिक सुट्टी देण्याचा प्रस्ताव मांडला आहे.

अर्थात याला कर्मचारी संघटनेची मान्यता मिळवावी लागेल आणि खरी अडचण तीच असण्याची शक्यता आहे ; कारण कोणी बडा नेता आजारी पडला की अनेकांना त्याच्या प्रकृतीत रस असतो तो सुट्टीच्या अंगाने. ही दुदैर्वी बाब असली तरी सत्य आहे. अशा परिस्थितीत, कर्मचाऱ्यांच्या गळी ही योजना उतरवणे सोपे नाही. पण कर्मचाऱ्यांनी विचार केला, तर ही योजना त्यांच्या सोयीची ठरेल. कारण महत्त्वाच्या सणाच्या, उत्सवाच्या दिवशी काम केल्यास कर्मचाऱ्याला त्याच्या सोयीच्या दिवशी रजा घेण्याचे स्वातंत्र्य असेल. अनेक सुट्ट्यांबाबत अशी स्थिती असते की त्या दिवशी सक्तीने घरी बसण्यापेक्षा आपल्या सोयीने सुट्टी मिळाली तर बरे होईल, अशी कर्मचाऱ्याची भावना असते.

किंबहुना बँक कर्मचाऱ्यांचा सलग दोन दिवस सुट्टीचा आनंद तिसऱ्या दिवशी तुंबलेल्या कामाचा निपटारा करताना विरून जातो. मंत्रालयात तुंबलेल्या फायलींच्या बातम्या सध्या वाचायला मिळत आहेत. तेथील कर्मचाऱ्यांना मिळणारे वेतन आणि सुट्ट्या यांचा हिशेबही या निमित्ताने मांडला जातो आहे. सरकारी कर्मचारी म्हणजे काम कमी आणि सुट्ट्या भरपूर, अशी त्याची प्रतिमा अधिक ठसठशीत करणारी ही आकडेवारी आहे. अशा वेळी, कामाच्या बाबतीत आपण कमी नाही, असे दाखवण्याची संधी सरकारने त्यांच्या पुढे ठेवली आहे. निवडणूक आणि कोणत्याही आपत्तीप्रसंगी सरकारी यंत्रणा मान मोडून काम करते हे आपण पाहिले आहे. एरवीही ती त्याच जोमाने कामाचा फडशा पाडते असे चित्र दिसावे, अशी अपेक्षा, मंत्रालय आणि इतर सरकारी कार्यालयात वारंवार खेटे मारणाऱ्या हजारो नागरिकांची आहे.

सुट्ट्या कमी झाल्या तर निदान संबंधित कर्मचारी आपल्याला भेटेल आणि कामाची प्रगती कितपत झाली हे कळेल, अशी आशा सामान्य माणूस बाळगू शकेल. या सुट्ट्यांच्या प्रस्तावामुळे, मंत्रालयातील एकंदर कामाचा आढावा, त्यासाठी असणारी कर्मचाऱ्यांची आवश्यकता अशा बाबींचा ऊहापोह होण्याची गरज आहे ; कारण अनेकदा ज्येष्ठ अधिकारी फाईलीवर काहीतरी शेरा मारून तिचा प्रवास सुरू करून देतात आणि आपल्यावरील जबाबदारी झटकतात. गेल्या काही वर्षांत तर राजकीय हस्तक्षेप, चौकशीचा ससेमिरा या भीतीने निर्णय घेण्यापेक्षा न घेण्याची प्रवृत्ती वाढीस लागली आहे. महाराष्ट्राने अनेक चांगले पायंडे पाडले आहेत. सुट्ट्यांबाबतही हाच आदर्श घालून दिला जातो का हे बघायचे!

 
</text>
</doc>
