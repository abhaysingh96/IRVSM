<doc>
<docno>1063165.cms.txt</docno>
<text>
 
महामुंबई: मुंबई टाइम्स
श्वासच्या निर्मात्यांमध्ये फूट
[ Sunday, March 27, 2005  06:44:11 pm]


अमित भंडारी

आठ निर्मात्यांनी एकत्र येत मराठी चित्रपट काढला आणि त्यानं इतिहास घडवला. पण मऱ्हाटमोळ्या कलावंतांच्या या ' श्वास ' ला आता दम लागतोय! इतर मराठी प्रोजेक्टचं जसं होतं, तसंच इथेही घडलं असून नव्या प्रोजेक्टसाठी आता या निर्मात्यांमध्ये फूट पडली आहे. नव्या प्रोजेक्टमध्ये आता अरुण नलावडे, राजन चेऊलकर आणि मोहन परब, हे तीन निर्मातेच एकत्र आहेत. ही फूट मऱ्हाटी खेकडावृत्तीचं प्रदर्शन असल्याची चर्चा चित्रपट वर्तुळात रंगतेय.

या नव्या प्रोजेक्टमधील खास बात म्हणजे अरुण नलावडे आहेत दिग्दर्शकाच्या भूमिकेत! नलावडे आणि सहकाऱ्यांनी ' कथी आर्ट्स इंटरनॅशनल ' या नव्या संस्थेची स्थापना केली आहे. या संस्थेद्वारे नव्या कलावंतांना न्याय देणारं व्यासपीठ उभारण्याचा प्रयत्न असल्याचं नलावडे यांनी सांगितलं.

अर्थकारणाचा प्रश्ान् असल्याने निर्मात्यांमध्ये फूट पडणं स्वाभाविक असल्याची चर्चा रंगतेय. पण नलावडे म्हणतात की, वाद हा पैशामुळे होतो, हा समज चुकीचा आहे. नवीन प्रोजेक्टमध्ये काम करताना निर्णय घेणं सोपं व्हावं, यासाठी निर्मात्यांची संख्या कमी झाली आहे. एकत्र कुटंुब पद्धतीत राहणारे कालांतराने विभक्त होत असतील, तर केवळ त्यांच्यातलं नातं दुखावतं का, हा प्रश्ान् आहे. व्यावसायिक दृष्टिकोन समोर ठेवून घेतलेला हा निर्णय नाही, असं नलावडे म्हणाले.

पण ' श्वास ' च्या निधीचा हिशोब आम्ही पारदर्शकपणे मांडू. लोकांच्या पैशाची आम्हाला जाण आहे आणि त्यामुळे या विभक्त होण्याचे परिणाम त्याच्यावर होणार नाहीत, असं सांगायला नलावडे विसरत नाहीत. लोकांनी दिलेल्या पाठबळाच्या शिलकीतली रक्कम एड्सग्रस्त मुलांच्या पुनर्वसनाचं काम करणाऱ्या संस्थांना देणार आणि मराठी चित्रपट निमिर्तीसाठी वेगळा प्रयत्न करणाऱ्या संस्थेसाठी ठराविक रक्कम राखून ठेवणार, असंही त्यांनी सांगितलं. यापूवीर् ' श्वास ' च्या निर्मात्यांच्या टीममध्ये संदीप सावंत या दिग्दर्शकासह देवीदास बापट, व्ही. आर नायक, दीपक चौधरी आणि नरेशचंद जैन यांचाही समावेश होता.

 
</text>
</doc>
