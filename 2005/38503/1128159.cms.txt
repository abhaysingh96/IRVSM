<doc>
<docno>1128159.cms.txt</docno>
<text>
 
महामुंबई: मुंबई टाइम्स
कॉलेजमध्ये ड्रेसकोड
[ Tuesday, May 31, 2005  06:58:04 pm]


प्रवीण मुळ्ये

लो वेस्ट जीन्स, बोट नेक आणि स्पॅगेटी टॉप्स, बोल्ड कट्स असलेले शॉर्ट टॉप्स, मिनीज्, चित्रविचित्र संदेश लिहिलेले भडक रंगाचे टी-शर्ट्स अशा 'बोल्ड अॅण्ड ब्युटिफूल' लूकमध्ये कॉलेजमध्ये इतरांपेक्षा जरा 'हटके' एण्ट्री घेण्याच्या विचारात तुम्ही कपड्यांची खरेदी केली असेल, तर तुमचे पैसे आणि प्लॅन्स दोन्हीही फुकट गेल्यात जमा आहेत. कारण मोबाइलपाठोपाठ मुंबईतील कॉलेजांमध्ये अशा भडक कपड्यांसाठी 'नो एण्ट्री'चे बोर्ड झळकण्याची चिन्हं आहेत.

येत्या दोन-तीन दिवसांमध्ये दहावी- बारावीच्या प्रवेशासंदर्भातील सूचना फलकांबरोबरच एक वेगळाच सूचना फलक विद्यार्थ्यांचं लक्ष वेधून घेणार आहे. 'ड्रेस कोड'संदर्भात घातलेल्या बंधनांबरोबरच कपड्यांची शिस्त न पाळणाऱ्यांच्या विरोधातील कारवाईच्या सूचना या फलकावर झळकतील. गेल्या काही दिवसांत महिलांची छेड काढण्याच्या वाढत्या प्रकरणांनंतर तरुणाईच्या 'बोल्ड' ड्रेसिंग स्टाइलबाबतही आवाज उठू लागला होता. या प्रकरणाची गंभीर दखल घेत नव्या ड्रेस कोडने विद्यार्थ्यांचं स्वागत करण्याचा निर्णय मुंबईतील 90 टक्केकॉलेजांनी घेतला आहे.

ड्रेस कोडचा हा मुद्दा मुंबई युनिव्हसिर्टीचे कुलगुरू डॉ. विजय खोले यांनीही गांभीर्याने घेतला आहे. कॉलेजांमध्ये विद्यार्थ्यांच्या बोल्ड ड्रेसिंग स्टाइल्स काही कॉलेजांमधील वातावरण गढूळ करण्यास जबाबदार आहेत. कॉलेजांमधील शिस्त बिघडू नये, यासाठी सर्व प्रिन्सिपल्सची एक मीटिंग बोलवून त्यात हे प्रकार थांबवण्यासाठी काही सूचना करणार असल्याची माहिती कुलगुरू डॉ. विजय खोले यांनी 'मुंबई टाइम्स'शी बोलताना दिली. ड्रेस कोडच्या बंधनाबाबत विद्यार्थ्यांच्या मनात कोणतेही गैरसमज निर्माण होऊ नयेत, यासाठी कुलगुरू सर्व कॉलेजांना निवेदन देणार असून हे निवेदन सर्व कॉलेजांमध्ये सूचना फलकांवर लावण्यात येणार आहे.

चार वर्षांपूवीर् झेविअर्स कॉलेजचे प्रिन्सिपल फादर डायस यांनी ड्रेस कोडचं बंधन कॉलेजमध्ये आणण्याचा धाडसी निर्णय घेतला होता. त्या वेळी प्रिन्सिपल्सचा हा नियम म्हणजे आपल्या स्वातंत्र्यावर गदा आणण्याचा प्रकार असल्याची ओरड काही विद्यार्थ्यांनी केली होती. पण या वेळी ड्रेस कोडच्या या बंधनाचं समर्थन प्रिन्सिपल्स, प्रोफेसर्सपाठोपाठ विद्याथीर् संघटनाही करत आहेत. वेस्टर्न कल्चरचा सर्वाधिक विळखा असलेल्या जय हिंद, एचआर कॉमर्स, सिडनहॅम, एनएम, मिठीबाई, सोफाया या कॉलेजांमध्येही 'ड्रेस कोड'ची संचारबंदी लागू होणार आहे.

या बंधनाचा गेल्या काही दिवसांमध्ये घडलेल्या महिला अत्याचाराच्या घटनांशी प्रत्यक्ष संबंध नाही. पण हॉलिवूड, बॉलिवूडमधला भडकपणा विद्यार्थ्यांच्या कपड्यांच्या स्टाइलमध्ये उतरू लागल्यामुळे कॉलेजांमधलं वातावरण गढूळ बनतंय. त्यामुळे ड्रेस कोडचं बंधन आवश्यक असल्याचं प्रिन्सिपल असोसिएशनही मान्य करत आहे. यामुळे कोणाच्याही स्वातंत्र्यावर गदा येण्याचा प्रश्नच नाही. गरज भासल्यास ड्रेस कोडचं बंधन का घातलं, याचं स्पष्टीकरण आम्ही विद्याथीर्, पालकांना देऊ, असंही प्रिन्सिपल असोसिएशनचे अध्यक्ष आणि हिंदुजा कॉलेजचे प्रिन्सिपल टीए शिवारे यांनी स्पष्ट केलं. आपल्या कॉलेजांमधील शिस्तीचं प्रमाणपत्र देण्यासाठी आतापर्यंत अनेकदा कॉलेजांनी ड्रेसिंगपासून विद्यार्थ्यांच्या हेअर स्टाइलपर्यंत वेगवेगळी बंधनं आणण्याच्या वल्गना केल्या आहेत. पण दरवेळी हा बार फुसकाच ठरल्याचं दिसून आलं आहे. पण या वेळी युनिव्हसिर्टीनंही ड्रेस कोडचा मुद्दा गांभीर्याने घेतल्यामुळे नवीन वर्षात कॉलेजमध्ये 'फॅशन परेड'चे रंग फिके पडतील, असा अंदाज कॉलेज कट्ट्यांवर गप्पा हाकणाऱ्या 'कॅम्पस तज्ज्ञां'कडून वर्तवण्यात येत आहे.

 
</text>
</doc>
