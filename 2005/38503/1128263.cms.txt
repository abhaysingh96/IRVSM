<doc>
<docno>1128263.cms.txt</docno>
<text>
 
देश-विदेश
दाभोळ प्रकल्पावरील तोडगा दृष्टीपथात
[ Tuesday, May 31, 2005  08:56:31 pm]


वृत्तसंस्था

नवी दिल्ली : डबघाईस आल्यामुळे गेल्या तीन वर्षांपासून बंद असलेला दाभोळ वीज प्रकल्प एनटीपीसी ताब्यात घेईल, अशी चर्चा असतानाच हा प्रकल्प पुन्हा सुरू करण्याबाबतचा तोडगा दृष्टीपथात आला आहे, असे केंदीय ऊर्जामंत्री पी. एम. सईद यांनी मंगळवारी जाहीर केले.

हा प्रकल्प पुन्हा सुरू करण्याबाबत सरकार गांभीर्याने विचार करत आहे. या प्रश्नी नेमण्यात आलेला मंत्रिस्तरीय गट यावर सातत्याने विचार करत असून त्यांचा निर्णय अंतिम टप्प्यात आला आहे, असे सईद यांनी सांगितले.

दाभोळ प्रकल्प पुढील वषीर् जूनपर्यंत सुरू करण्याचा सरकारचा प्रयत्न आहे का, असे विचारले असता, सईद यांनी कुठलीही कालमर्यादा घालून देण्यास नकार दिला. हा प्रकल्प सुरू झाल्यावर एनटीपीसी तो ताब्यात घेईल का, असे विचारले असता ते म्हणाले की, एनटीपीसी ही नवरत्नपैकी एक सरकारी कंपनी आहे. त्यांच्याकडे प्रचंड स्त्रोत असून, ते मोठे निर्णयही घेऊ शकतात. ही कंपनी सध्या सिंगरौलीत तीन हजार मेगावॉटचा प्रकल्प राबवत आहे. कंपनीच्या पथकाने दोन महिन्यांपूवीर् दाभोळ प्रकल्पाचा आढावाही घेतला आहे आणि त्यातील प्रगतीबाबत आमची त्यांच्याशी नियमित चर्चा सुरू आहे.

एनटीपीसी हा प्रकल्प ताब्यात घेईल की नाही, याचा निर्णय कर्जवसुली लवादाचा निवाडा तसेच जीई आणि बेक्टेल या अर्थपुरवठादार कंपन्यांशी होणाऱ्या तडजोडीनंतरच होऊ शकेल, असे जाणकारांचे म्हणणे आहे.

दाभोळ प्रकल्प पुन्हा सुरू करण्यासाठी एनटीपीसी आणि गेल या कंपन्या संयुक्त योजना आखणार आहेत, असे त्यांनी सांगितले. एनटीपीसीचे अध्यक्ष सी. पी. जैन यांनी मात्र याबाबत काही बोलण्यास नकार दिला.

2184 मेगावॉट वीजनिमिर्ती करणारा दाभोळ प्रकल्प ताब्यात घेण्यासाठी रिलायन्स आणि टाटा या दादा कंपन्याही उत्सुक असल्याची चर्चा सुरुवातीला होती. पण एनटीपीसी आणि भेलच्या मदतीने हा प्रकल्प सुरू करण्याची घोषणा जीई कंपनीने याआधीच केली आहे.

दाभोळ वीज प्रकल्पाचे 85 टक्के शेअर जीई आणि बेक्टेलकडे आहेत. आयडीबीआय, आयसीआयसीआय बँक, स्टेट बँक, कॅनरा बँक यांनी त्यात पाच हजार कोटी रुपये गुंतवले आहेत. या प्रकल्पाच्या पहिल्या टप्प्यात आधी नाप्थ्यावर आणि नंतर एलएनजीवर आधारित 740 मेगावॉट, तर दुसऱ्या टप्प्यात एलएनजीवर आधारित 1444 मेगावॉट वीजनिमिर्ती होत होती. हा प्रकल्प पुन्हा सुरू करण्यासाठी 1800 कोटी ते 39 अब्ज रुपयांपर्यंत निधी लागण्याची शक्यता आहे. प्रकल्पाचा दुसरा टप्पा तसेच जीई आणि बेक्टेलला द्यावयाच्या भरपाईची त्यातून फेड करण्यात येईल.

 
</text>
</doc>
