<doc>
<docno>1128377.cms.txt</docno>
<text>
 
महामुंबई
बीपीटीत कुंपणच खाते शेत!
[ Tuesday, May 31, 2005  11:53:15 pm]


संजय व्हनमाने

मुंबई : परदेशातून कंटेनरमधून मुंबई बंदरात येणारा कोट्यवधी रुपयांचा माल बंदरातील सुरक्षारक्षकांच्या मदतीने चोरून तो बाहेर काढला जात असल्याची धक्कादायक माहिती उघडकीस आली आहे. याप्रकरणी एका सुरक्षारक्षकाला अटक करण्यात आली असून आणखी काही बडे मासे हाती लागण्याची शक्यता पोलिसांनी वर्तवली आहे.

परदेशातून आलेले कंटेनर 'कंटेनर यार्ड'मध्ये उतरवले जातात. करभरणा तसेच इतर कागदपत्रांची पूर्तता केल्यानंतर कंटेनर संबंधित कंपनीच्या हवाली केले जातात. याला किमान दोन ते तीन दिवसांचा अवधी लागतो. पण, कंटेनर उघडल्यानंतर आतमध्ये बऱ्याचदा कमी माल असल्याचे आढळून येत असे. पण बाहेरचे सील शाबूत असल्यामुळे कंटेनरमध्ये माल भरतानाच तो कमी भरला गेल्याचे समजून संबंधित कंपन्या परदेशातील कंपन्यांकडे तक्रारी करीत. मात्र, माल चोरीला गेल्याची तक्रार पोलिसांकडे होत नसे.

गेल्या आठवड्यात 'ऑल कागोर्' नावाच्या कंपनीने चीनमधून औषधांसाठी उपयुक्त असलेल्या 'झेंटा मायसिन' नावाच्या पावडरचा साठा आयात केला होता. त्यात सुमारे 500 किलो माल कमी असल्याचे आढळून आले. 25 लाखांहून अधिक किंमतीचा हा माल असल्याने कंपनीच्या कर्मचाऱ्यांनी चीनमध्ये चौकशी केली असता तेथून बरोबर माल पाठवला गेल्याचे सांगण्यात आले. त्यामुळे त्यांनी गुन्हे शाखेशी संपर्क साधला. तपासात कंटेनरचे सील अबाधित असल्याने बीपीटीच्या सुरक्षारक्षकांनी हात झटकले. मात्र कसून तपास केला असता सुरक्षारक्षकांनीच सील तोडून माल बाहेर काढल्याचे उघडकीस आले. त्यांनीच हा माल कंटेनर यार्डाच्या बाहेर नेऊन चोरांच्या टोळीकडे पोहोचता केल्याचे निष्पन्न झाले.

प्रकाश आत्माराम खराडे याच्यासह सन्नी वगीर्स, रुपसिंग भवरसिंग राजपूत, इजाज अहमद खान आणि परवेझ मुझम्मील शेख या पाच सुरक्षारक्षकांना अटक करण्यात आली. वरिष्ठ पोलिस निरीक्षक महाबोले यांच्या मार्गदर्शनाखाली पोलिस निरीक्षक महाले, मंडलिक तसेच सहायक पोलिस निरीक्षक बी. टी. मुखेडकर, शेख, निगडेे आणि अजय शिंदे यांच्या पथकाने ही कारवाई केली.

 
</text>
</doc>
