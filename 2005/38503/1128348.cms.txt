<doc>
<docno>1128348.cms.txt</docno>
<text>
 
महाराष्ट्र
आरोग्य केंदांमध्ये रेबिज नसल्याने हजारो रुग्ण उपचाराविना
[ Tuesday, May 31, 2005  10:48:08 pm]


प्रसाद पोतदार

पुणे : कुत्रे चावल्यानंतर दिल्या जाणाऱ्या रेबिज (अॅण्टी रेबिज व्हॅक्सीन) लशीचे उत्पादन 'हाफकिन'ने बंद केल्यामुळे सध्या राज्यातील कोणत्याही आरोग्य केंदांमध्येे रेबिजची लसच उपलब्ध नाही. आरोग्य विभागाने गेल्या तीन महिन्यांमध्ये कोणतीही पर्यायी व्यवस्था न केल्यामुळे कुत्रं चावलेली सर्वसामान्य माणसे मार्चपासून उपचाराविना तशीच राहिली आहेत.

आरोग्य विभागाला आवश्यक तो रेबिजचा पुरवठा 'हाफकिन'द्वारे करण्यात येतो. मात्र, निमिर्ती तंत्रात बदल करण्याची प्रक्रिया सुरू असल्याने 'हाफकिन'ने मार्चपासून उत्पादन पूर्णपणे थांबवले आहे. याबाबतची पूर्वकल्पना असतानाही आरोग्य विभागाने कोणतीही पर्यायी व्यवस्था न केल्यामुळे आरोग्य केंदांमध्ये जाणाऱ्या रुग्णांना 'रेबिज नाही' हे रडगाणे गेल्या तीन महिन्यांपासून ऐकावे लागत आहे. बाजारात रेड्डी व्हॅक्स आणि रेड्डी पूर आदी खाजगी कंपन्यांचे रेबिज उपलब्ध आहे मात्र, खाजगी ठिकाणी रेबिजचा सात दिवसांचा कोर्स करायचा म्हटले तर दिड ते दोन हजार रुपये मोजावे लागतात. ही गोष्ट सर्वसामान्य लोकांच्या आवाक्याबाहेरची असल्याने कुत्रे चावलेली अशी हजारो माणसे तीन महिन्यांपासून रेबिजची वाट पाहत बसली आहेत.

पुणे मंडळचे आरोग्य उपसंचालक डॉ. डोईफोडे यांनी गेल्या आठवड्यापासून पुणे जिल्ह्यात पर्यायी व्यवस्था करण्यात आल्याचा दावा 'महाराष्ट्र टाइम्स'शी बोलताना केला असला तरी जिल्हा आरोग्य अधिकाऱ्यांनी मात्र अशी व्यवस्था झाली नसल्याचे सांगितले. यावरून या महत्त्वाच्या प्रश्नाबाबत खुद्द आरोग्य विभागातच सुसंवाद नसल्याचे स्पष्ट झाले आहे. डॉ. डोईफोडे यांनी सांगितले की, दारिद्य रेषेखालील लोकांना, तसेच आदिवासी, आश्ाम शाळेतील विद्याथीर् आदी तळागाळातील जनतेसाठी रेबिज खाजगी ठिकाणाहून खरेदी करून दिले जावे यासाठी जिल्ह्यातील 16 ग्रामीण रुग्णालयांना प्रत्येकी दहा हजार रुपयांचा निधी देण्यात आला आहे तर खेड आणि जुन्नर येेथील आदिवासी आरोग्य केंदांना प्रत्येकी 20 हजारांची तरतूद करण्यात आली आहे. जादा पैसे लागल्यास पीएलअेमधून (लेजर अकाऊंट) तरतूद करण्याचे आदेश देण्यात आले आहेत. राज्यभर तसेच विभागातही मोकाट कुत्री चावल्याने रेबिजसाठी येणाऱ्या रुग्णांची संख्या मोठी असते, हेही त्यांनी आवर्जून सांगितले.

जिल्हा आरोग्य अधिकारी एच. एच. चव्हाण यांनी जिल्ह्यात आतापर्यंत कोणतीही पर्यायी व्यवस्था न झाल्याचे सांगून जिल्हा परिषदेच्या फंडातून पावणेदोन लाखांची तरतूद नुकतीच करण्यात आल्याचे सांगितले. मार्चपासून पुरवठा ठप्प झाल्याने रुग्णांच्या तक्रारी वाढल्या होत्या. त्यामुळे ही विशेष तरतूद करण्यात आली असून त्यातून खाजगी बाजारातून रेबिज खरेदी करून ते रुग्णांना देण्यात येणार असल्याचे त्यांनी नमूद केले.

 
</text>
</doc>
