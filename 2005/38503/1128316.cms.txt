<doc>
<docno>1128316.cms.txt</docno>
<text>
 
महामुंबई
अग्निशमन दलात महिलांना नो एण्ट्री!
[ Tuesday, May 31, 2005  09:43:02 pm]


राजेश चुरी

मुंबई : रिक्षा चालकापासून बेस्टच्या कंडक्टरपर्यंत आणि रेल्वेच्या मोटरमनपासून हवाईदलातील वैमानिकाच्या जागेपर्यंत महिला काम करीत असल्या तरी 'मुंबई अग्निशमन दल'मात्र त्यांना स्वीकारण्यास तयार नाही. पुरुषांच्या बरोबरीने 'फायरमन' पदावर काम करण्यासाठी महिलांनी अर्ज केले असले आणि लेखी परीक्षेत त्यातील काही उत्तीर्ण झाल्या असल्या तरी शारीरिक चाचणीपूवीर्च त्यांची बोळवण करण्यात आली आहे. दुसरीकडे या पदासाठी महापालिकेने हिंदी भाषेचा आग्रह धरल्याने अनेक मराठी तरुणांनाही नोकरीची संधी गमवावी लागणार आहे.

मुंबई अग्निशमन दलात 'सहायक केंद अधिकारी (अग्निशमन)' व 'अग्निशामक' (फायरमन) या पदांच्या भरतीसाठी अर्ज मागविण्यात आले होते. 'अग्निशामक' पदाची 498 पदे भरण्यात येणार असल्याने आठ हजाराहून अधिक तरुणांनी त्यासाठी अर्ज केल्याचे सांगण्यात येते. अग्निशमन दलात पुरुषांचीच मक्तेदारी आहे. पण जाहिरात केवळ पुरुष उमेदवारांसाठी असल्याचा उल्लेख नसल्याने काही मुलींनीही अर्ज केले होते. अर्जांची छाननी केल्यानंतर लेखी परीक्षेला या मुलींना बोलाविण्यात आले होते.

ही परीक्षा उत्तीर्ण झालेल्या उमेदवारांची वडाळा येथील केंदावर शारीरिक चाचणी सुरू आहे. या चाचणीसाठी हजर राहण्याचे पत्र आल्यामुळे ठरलेल्या वेळेवर या मुलीही हजर झाल्या. पण अग्निशमन दलात 'फायरमन'च्या पदावर मुलींना स्थान नसल्याचे सांगून संबंधित अधिकाऱ्यांनी त्यांना माघारी धाडल्याचे काँग्रेसचे माजी आमदार मधू चव्हाण यांनी सांगितले. मुलींची या पदावर काम करण्याची तयारी असेल तर त्यांना नोकरीची संधी नाकारणे चुकीचे आहे. तसेच, अग्निशमन दलाने आता आगीत जखमी होणाऱ्यांवर तातडीने प्रथमोपचार करण्यासाठी म्हणून एक पथक निर्माण केले आहे. त्यात या मुली काम करू शकतात, असे ते म्हणाले.

नेमक्या किती मुलींनी या पदासाठी अर्ज केले होते आणि कितीजणी लेखी परीक्षा उत्तीर्ण झाल्या, याची आकडेवारी सहायक पालिका आयुक्त भाऊसाहेब हिरे, तसेच प्रमुख अग्निशमन अधिकारी ए. डी. झंडवाल यांच्याकडून मिळू शकली नाही. मात्र, काही मुली शारीरिक चाचणीसाठी आल्या होत्या, हे त्यांनी मान्य केले. हिरे म्हणाले की, या भरतीचे संपूर्ण काम खासगी संस्थेकडे सोपविण्यात आले होते. त्यामुळे ही आकडेवारी त्वरीत मिळणार नाही.

हिंदीची अट

अन्य पदांसाठी हिंदी भाषेची अट नसताना 'अग्निशामक' पदासाठी मात्र उमेदवार मराठीबरोबरच हिंदी विषय घेऊन दहावी परीक्षा उत्तीर्ण आवश्यक असल्याचीही अट घालण्यात आली आहे. त्यामुळे अनेक मराठी तरुणांची नोकरीची संधी हुकण्याची शक्यता निर्माण झाली आहे. या दोन्ही गोष्टींबाबत आपण मुख्यमंत्र्यांकडे दाद मागणार असल्याचे चव्हाण म्हणाले. हिंदी भाषेची अट घालणाऱ्या पालिकेला या भरतीसाठी बिहार, यूपीमधून अर्ज यावेत, अशी अपेक्षा होती का, असा सवाल 'मुंबई फायर सव्हिर्सेस युनियन'चे सरचिटणीस अॅड. सुखदेव काशिद यांनी केला.

दहावीला अनेक मुले हिंदी ऐवजी संस्कृत विषय घेतात. काही शाळांमध्ये त्यासाठी आग्रह धरला जातो. त्यामुळे हिंदी भाषेची अट मागे घेण्यात यावी, अन्यथा पालिका आयुक्तांना घेराव घालण्यात येईल, असा इशाराच काशिद यांनी दिला. याबाबत कोर्टात दाद मागण्याचा विचारही त्यांनी व्यक्त केला.

मात्र, भाऊसाहेब हिरे म्हणाले की, पदाच्या गरजेनुसार शिक्षणाची अट घालण्यात आली आहे. मुलांनी दहावीमध्ये त्यांच्या आवडीनुसार विषय घेतलेला असतो. त्यामुळे हिंदी विषय न घेतलेल्या उमेदवाराचे नुकसान झाले, असे म्हणता येणार नाही, असा दावा त्यांनी केला.

 
</text>
</doc>
