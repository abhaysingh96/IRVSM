<doc>
<docno>1128246.cms.txt</docno>
<text>
 
लेख
टेलिकॉम ग्राहकाला गोंधळात टाकणारे जाळे!
[ Tuesday, May 31, 2005  08:47:45 pm]


केंदीय दूरसंपर्क खात्याचे मंत्री दयानिधी मारन यांनी पश्चिम बंगाल, तामिळनाडू आणि आंध्र या राज्यांबरोबरच महाराष्ट्रातही 'राजधानी आणि उर्वरित राज्य' यांच्यादरम्यान थेट दूरध्वनी संपर्क राखण्यासाठी 'सिंगल सर्कल' योजनेची घोषणा केल्याला आता दोन आठवडे उलटले. मात्र तरीही पुणे शहरातल्या मोबाइल फोन कंपन्या पुणे-मुंबई संपर्काच्या बाबतीत काय बदल झाले आहेत, यासंदर्भात अंधारात आहेत. मोबाइल ऑपरेटर्सना महाराष्ट्र आणि मुंबई या दोन सर्कलमध्ये एकमेकांत केल्या जाणाऱ्या कॉल्सचे नियम कसे बदलले आहेत, याबद्दल अधिकृतपणे काहीच कळवण्यात आलेले नाही, असे त्यांचे म्हणणे आहे.

मंत्री दयानिधी मारन यांनी मुंबई आणि महाराष्ट्र यासंदर्भात घोषणा करताना जे सांगितले, त्यावरून आता 25 मेपासून मुंबई, महाराष्ट्र आणि गोवा हे एकच सर्कल होणार असल्याचा सर्वसाधारण समज झाला आणि वृत्तपत्रांनी तशा बातम्याही दिल्या. पण रिलायन्ससारख्या कंपन्यांनी अजूनही मुंबई आणि महाराष्ट्र हे एक सर्कल केलेले नाही. दुसरीकडे एअरटेल, आयडिया आणि बीपीएल या मोबाइल कंपन्यांनी मात्र मुंबई आणि महाराष्ट्र हे एकच सर्कल असावे, अशी एअरटाइम आकारणी सुरू केली आहे. पुण्यात या कंपन्यांचे ग्राहक असलेल्या मोबाइलधारकांना ते मुंबईत असताना येणारा इनकमिंग मोफत पडू लागला आहे.

महाराष्ट्र आणि मुंबई हे एक सर्कल झाले, तर पुण्यातून मुंबईला मोबाइल किंवा वायरलेस लॅण्डलाइन वापरून फोन करणाऱ्या टेलिकॉम ग्राहकांचे दरवर्षाला जवळपास 125 कोटी रुपये वाचतील अशी स्थिती आहे. पण ग्राहकांचे 125 कोटी वाचतील याचाच अर्थ मोबाइल टेलिफोन कंपन्यांचे 125 कोटी बुडतील आणि हे नुकसान सोसायला सध्यातरी या कंपन्या तयार नाहीत.

मोबाइलवरून फोन करताना पुण्यातील कॉलरला पूवेर्कडे नागपूरपर्यंत आणि दक्षिणेकडे गोव्यापर्यंतचे अंतर लोकल कॉलच्या दरात फोनच्या टप्प्यात मिळते; पण पुण्याहून मुंबईला फोन मात्र एसटीडी दराने पडतो, हे विचित्रच असल्याची तक्रार बहुसंख्य ग्राहक करतात. टेलिकॉमच्या क्षेत्रात सध्या पुणे ते मुंबई हा ट्रॅफिक प्रचंड असून वायरलेस लॅण्डलाइन आणि मोबाइलचे एकंदर एक लाख 75 हजार फोन या दोन सर्कलमध्ये दर दिवशी होतात. याचा अर्थ दररोज सव्वादोन लाख रु.ची उलाढाल केवळ पुणे शहर आणि मुंबई सर्कल यांच्यात होते. उरलेल्या महाराष्ट्रातून मुंबईला दररोज केल्या जाणाऱ्या कॉल्सची संख्याही काही लाखांत आहे. त्यामुळे या दोन सर्कलमधल्या टेलिफोनच्या दरआकारणीबद्दल नेमके काय आहे, ते स्पष्टपणे जाहीर होण्याची गरज आहे. अन्यथा या गोंधळाचा फटका लाखो ग्राहकांना बसत राहील. एकीकडे खाजगी मोबाइल कंपन्या अवाच्या सवा दर आकारत असताना दुसऱ्याबाजूला स्वस्त मोबाइल सेवेचा पर्याय देणाऱ्या सरकारी बीएसएनएलने हातपाय गाळले असल्यामुळे पुण्यातले टेलिकॉम ग्राहक संकटात सापडले आहेत.

पुण्यात मोबाइल टेलिफोन वापरणाऱ्यांची झपाट्यानं वाढत असलेली संख्या लक्षात घेऊन बहुसंख्य सेल्युलर कंपन्यांनी आपल्या शहरातल्या नेटवर्कमध्ये मोठे विस्तार केले आहेत. पण त्यात सार्वजनिक क्षेत्रातील बीएसएनएल कमालीचा मार खाते आहे. गेल्या कित्येक महिन्यांपासून बीएसएनएलच्या ग्राहकांचे मोबाइल फोन बंदच पडणे, नेटवर्कच न येणे, त्यांचे नेटवर्क जॅम होणे, असे प्रकार होत आहेत. याबद्दल प्रसारमाध्यमांतही बीएसएनएलच्या ग्राहकांनी तक्रारी केल्या आणि या सरकारी कंपनीच्या वाईट सेवेबद्दलच्या बातम्याही प्रसिद्ध झाल्या, तरी त्यात सुधारणा झालेली नाही. या प्रकारामुळे पुण्यासारख्या वाढत्या शहरात आणि भरपूर वाव असलेल्या माकेर्टमध्ये सरकारी टेलिकॉम कंपनी आपले वर्चस्व गमावते आहे. माहिती तंत्रज्ञान आणि शिक्षणक्षेत्राचे मोठे केंद असलेल्या पुणे शहरात टेलिकॉम क्षेत्रात निर्माण झालेले गोंधळाचे हे वातावरण दूरसंपर्क खात्याने आपले दरपत्रक आणि धोरण अगदी स्पष्ट केले तरच निवळेल, अशी ग्राहकांची आता अपेक्षा आहे.

- रोहित चंदावरकर

 
</text>
</doc>
