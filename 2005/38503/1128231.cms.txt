<doc>
<docno>1128231.cms.txt</docno>
<text>
 
अग्रलेख
माणसापेक्षा गाढव शहाणे!
[ Tuesday, May 31, 2005  08:35:35 pm]


स्वहिताचा विसर पडलेल्या माणसाला त्याची जाणीव स्पष्ट शब्दांत करून द्यावी लागते. त्याचप्रमाणे सामूहिक भल्याचा विसर पडलेल्या समाजालाही काही गोष्टींबाबत जागे करावे लागते. म्हणूनच पर्यावरण दिन किंवा विज्ञान दिन यासारखे दिवस सामाजिक स्तरावर पाळावे लागतात.

कालचा जागतिक तंबाखू दिनही त्याचसाठी पाळला गेला. तंबाखूकडे पाठ फिरविण्यास शिका, असाच संदेश तंबाखू विरोधी दिनाने दिला आहे. दरवर्षी पाळण्यात येणाऱ्या या दिनाचे यावेळचे वैशिष्ट्य म्हणजे जागतिक आरोग्य संघटनेने तंबाखूविरोधी मोहिमेमध्ये आरोग्य- सेवेतील व्यावसायिकांना सामील होणे बंधनकारक केले आहे.

दरवर्षी जगामध्ये 50 लाख व्यक्ती तंबाखूमुळे होणाऱ्या विकाराने मरण पावतात. तंबाखूमुळे होणाऱ्या विकारांची माहिती दिली नाही आणि लोकांना तंबाखूपासून दूर ठेवण्याचा प्रयत्न केला नाही, तर 2020 सालापर्यंत तंबाखूमुळे हे जग सोडावयास लागणाऱ्या लोकांची संख्या एक कोटीवर जाईल, अशी भीती जागतिक आरोग्य संघटनेने व्यक्त केली आहे. त्यातील चिंताजनक भाग असा की यातील बहुसंख्य व्यक्ती या विकसनशील देशांतील असतील. या देशांत आज हिवताप व एड्ससारख्या रोगांचा प्रसार वेगाने होत असताना आणि त्यामुळे मृत्युमुखी पडणाऱ्यांची संख्या वाढत असताना तंबाखूमुळे होणाऱ्या मृत्यूंची त्यात भर पडू नये, असाच विचार जागतिक आरोग्य संघटनेने घेतलेल्या या निर्णयामागे आहे.

भारतापुरते बोलावयाचे, तर आपल्याकडे तंबाखू खाण्याचे, सिगारेट किंवा विडी ओढण्याचे प्रमाण प्रचंड आहे. अर्थात गेल्या काही वर्षांत सातत्याने केलेल्या धूम्रपानविरोधी मोहिमेमुळे सिगारेट ओढणाऱ्यांचे प्रमाण कमी झाले आहे. 1970 साली एक व्यक्ती सरासरी 190 सिगारेटी ओढत असे. 2000मध्ये तेच प्रमाण 107वर आले आहे.

मात्र या पाहणीत विडी ओढणाऱ्यांचा समावेश होता की नाही, याबाबत स्पष्टता नाही. तरीही सिगारेट ओढणाऱ्यांचे प्रमाण कमी होत आहे, ही समाधानाची बाब आहे. तंबाखूमुळे होणाऱ्या विकारांत कर्करोग, रक्तवाहिन्यांना येणारे काठिण्य, त्यामुळे रक्ताभिसरणावर होणारा विपरीत परिणाम, रक्तदाब आणि त्यापाठोपाठ येणारा हृदयविकार अशा संकटांची मोठी मालिका आहे. परंतु तरीसुद्धा गाढवासारखा प्राणीही ज्या पिकाला, म्हणजेच तंबाखूच्या पानाला तोंड लावत नाही, त्या पानांचा मोह माणसासारख्या बुद्धिमान प्राण्याला सुटत नाही, ही वस्तुस्थिती आहे. याचे कारण असे की व्यसनासक्त व्यक्तीची सारासार विचार करण्याची शक्ती संपलेली असते.

आपल्या प्रत्येक कृतीला सबब शोधण्याची वृत्ती तयार झालेली असते. पडणाऱ्या प्रत्येक वाकड्या पावलामागेसुद्धा काहीतरी कारण सांगण्याची मनाची तयारी झालेली असते. या साऱ्याचा एकत्र विचार केला, तर असे दिसते की अशा माणसाची बुद्धी भ्रष्ट झालेली असते आणि त्याच्या मूळ व्यक्तिमत्त्वातही सूक्ष्म बदल होत असतो.

अर्थात कोणत्याही व्यसनाच्या अधीन झालेली माणसे या गोष्टी नाकारतात; कारण त्या व्यसनातून बाहेर पडण्यासाठी लागणारा मनाचा निर्धार त्यांच्यामध्ये उरलेला नसतो. तो निर्धार त्यांच्यात तयार करावयाचा, तर डॉक्टर, मनोविकारतज्ज्ञ, दंतवैद्य मोलाची कामगिरी बजावू शकतात, असे जागतिक आरोग्य संघटनेने केलेल्या पाहणीत सिद्ध झाले आहे. त्यामुळेच आता त्यांचा तंबाखूविरोधी मोहिमेत सक्रिय सहभाग असावा, असे जागतिक आरोग्य संघटनेने म्हटले आहे.

अर्थात भारतासारख्या देशात या प्रश्नाला एक दुसरी बाजू आहे. ती आहे, गरिबीची. गरिबी आणि व्यसनाधीनता यांचे जवळचे नाते असते आणि व्यसनामुळे त्या कुटुंबाची प्रगती कुंठित होते. त्यामुळेच आपल्याकडे या मोहिमेला यश मिळावयाचे असेल, तर संपूर्ण समाजाचाच आथिर्क स्तर उंचवावा लागेल. तसेच तंबाखूूची लागवड करणारे शेतकरी मोठ्या संख्येने आहेत. त्यांनाही दुसरे पीक घेण्यास उद्युक्त करावे लागेल.

 
</text>
</doc>
