<doc>
<docno>1128244.cms.txt</docno>
<text>
 
लेख
राजकीय चंचूप्रवेशाची सुरुवात?
[ Tuesday, May 31, 2005  08:45:53 pm]


अलिगढ मुस्लिम विद्यापीठात उच्च शिक्षण घेण्यासाठी मुस्लिम विद्यार्थ्यांना 50 टक्के आरक्षण ठेवण्याचा निर्णय नुकताच घेण्यात आला. शैक्षणिक क्षेत्रामध्ये राजकीय हस्तक्षेप करण्याची ही सुरुवात समजायची का?

अलिगढ मुस्लिम विद्यापीठातील उच्च शिक्षणाच्या 43 अभ्यासक्रमांमध्ये मुस्लिम विद्यार्थ्यांसाठी पन्नास टक्के आरक्षण ठेवण्याचा निर्णय अलीकडेच केंद सरकारने घेतला. आरक्षणाच्या धोरणाबद्दल दोन्ही बाजूंनी इतर वेळी जोरजोरात आवाज करणाऱ्या वेगवेगळ्या राजकीय पक्षांमध्ये या निर्णयाने अजिबात वादळ उठले नाही हे विशेषच म्हणावे लागले. भारतीय जनता पक्ष, विश्व हिंदू परिषद आणि रा. स्व. संघाच्या छावण्यांतही शांतताच दिसते.

केंदाच्या निर्णयाने मुस्लिम संघटना आनंदित होणे स्वाभाविक असले, तरी सरकारने हा निर्णय घेण्यात एवढा विलंब का केला याबद्दल थोडीशी नाराजीही दिसते. त्यांना याआधीच हा निर्णय अपेक्षित होता. भाजपचे राष्ट्रीय उपाध्यक्ष मुख्तार अब्बास नकवी यांनी मात्र राष्ट्रपती डॉ. अब्दुल कलाम यांना वेगळे पत्र पाठवून मनुष्यबळ विकास मंत्रालयाच्या या निर्णयावर नाराजी आणि विरोध व्यक्त केला आहे. असल्या निर्णयाने विद्यापीठाच्या धर्मनिरपेेक्ष प्रतिमेवर परिणाम होऊ शकतो. अर्जुनसिंग यांच्या निकट असलेले वसीम अहमद यांचे म्हणणे वेगळे आहे. ते म्हणतात, नकवी यांनी या निर्णयाकडे राजकीयदृष्टीने पाहू नये. प्रवेशासाठी जे धोरण अवलंबले जाईल, त्यात गुणवत्तेला प्राधान्य असणारच आहे. आतापर्यंत या विद्यापीठात बिहार आणि उत्तर प्रदेशातूनच मोठ्या संख्येने विद्याथीर् प्रवेश घेत. आता आरक्षणाचा लाभ घेऊन अन्य राज्यांतील गुणवान विद्याथीर्ही प्रवेश घेतील. गुणवत्ता व मुस्लिम या दोन मुद्यांवरच येथे प्रवेश मिळणार असल्यास भाजपच्या पोटात दुखण्याचे काहीच कारण नाही, असा वसीम अहमद यांचा युक्तिवाद आहे.

हा निर्णय घेण्यापूर्वी अर्जुनसिंग यांनी सोनिया गांधी, पंतप्रधान मनमोहन सिंग आणि केंद सरकारमधील अन्य घटक पक्ष यांना विश्वासात घेऊन चर्चा केली असणारच. त्यामुळेच कोणत्याही प्रकारचा वाद निर्माण होण्याचे टळले असावे. नाही तरी आरक्षणाचा मुद्दा म्हणजे साऱ्याच पक्षांना अवघड जागीचे दुखणे वाटते. विहिंपचे कार्यकारी अध्यक्ष अशोक सिंघल यांनी या विषयावर बोलण्याचेच नाकारले. त्यामुळेच दिल्ली येथील जामिया मिलिया आणि हैदराबाद येथील उस्मानिया विद्यापीठातही असा निर्णय व्हावा, यासाठी प्रयत्न सुरू होणार, हे निश्चित.

पण अलिगढ मुस्लिम विद्यापीठाचे कुलपती प्रो. नसीम अहमद यांनी याबाबत वेगळाच प्रकाश टाकला आहे. ते म्हणतात, राष्ट्रीय लोकशाही आघाडीच्या सत्ताकाळात मनुष्यबळ विकास मंत्री डॉ. मुरली मनोहर जोशी यांनीच मुस्लिमांना अलिगढ मुस्लिम विद्यापीठात 50 टक्के आरक्षण असावे यासाठी हालचाली सुरू केल्या होत्या. पण त्याचा निर्णय घेण्यात थोडा विलंब झाला. तोच निर्णय पुरोगामी लोकशाही आघाडीने घेतला, तर मग बिघडले कोठे. डॉ. जोशी यांच्या प्रयत्नांमुळेच दिल्लीतील जामिया हमदर्द येथे मुस्लिमांसाठी 50 टक्के आरक्षणाचा निर्णय घेण्यात आला होता.

अलिगढ मुस्लिम विद्यापीठाला 1981मध्ये अल्पसंख्याक शिक्षण संस्था म्हणून दर्जा मिळाला व विद्यापीठाच्या कायद्यात तशा सुधारणाही करण्यात आल्या. त्याच कायद्यातील कलम 5 (सी)मध्ये असे स्पष्ट केले आहे की, हे विद्यापीठ मुस्लिमांना शैक्षणिकदृष्ट्या प्रगतिशील बनविण्यासाठी प्रयत्न करील. दुदैर्व असे की, 1981नंतर असे प्रयत्नच झाले नाहीत. 1987मध्ये स्थापन झालेल्या तय्यब समितीने 50 टक्के आरक्षणाची शिफारस केली होती.

त्यानंतरच अलिगढ मुस्लिम विद्यापीठामध्ये वैद्यकीय शाखेत प्रवेश घेण्याच्या एका घटनेत कोर्टाने सरकारला आदेश दिला होता की, विद्यापीठ आणि मंत्रालय यांनी संयुक्तपणे विचार करून मुस्लिमांसाठी 50 टक्के आरक्षणासंबंधी धोरण तयार करावे. त्याच आधारे आता मनुष्यबळ विकास मंत्रालयाने हा निर्णय जाहीर केलेला दिसतो. केंद सरकारने इतक्या बांधीवपणे हा निर्णय घेतला आहे की, कोणी त्याला विरोधच केलेला नाही. तरीही भाजपने आपले टुमणे लावताना अशी मागणी केली आहे की, बनारस हिंदू विद्यापीठात हिंदूंसाठी आरक्षण ठेवले जावे. केंदाच्या या निर्णयाला राजकीय रंग येऊ नये एवढेच.

- अनिल डोंगरे

 
</text>
</doc>
