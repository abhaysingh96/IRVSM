<doc>
<docno>1128235.cms.txt</docno>
<text>
 
अग्रलेख
गौतमभाई आयएएस!
[ Tuesday, May 31, 2005  08:38:55 pm]


सुमारे एक हजार कोटींच्या चाराघोटाळ्यात हात असल्याच्या आरोपावरून सहा खटले चालू असतानाही बिहारमधील जनता लालू प्रसाद यादव यांना निवडून देते, याचा अर्थ सर्वसामान्य बिहारी नागरिकांच्या नावे सरकारी खजिन्यातून केली जाणारी तरतूद ही लुटीसाठीच असते, असा तेथील अधिकारी आणि राजकीय सत्ताधारी यांनी लावलेला दिसतो.

लालू प्रसाद यादव यांच्या पक्षाच्या 15 वर्षांच्या सत्ताकाळात हे सरकारी लुटारू किती निर्भय आणि निगरगट्ट झाले आहेत, याचे ताजे उदाहरण पूरग्रस्तांच्या मदतीच्या रकमेतील घोटाळा हे आहे. पाटण्याचे तत्कालीन जिल्हाधिकारी गौतम गोस्वामी यांनी या अपहारासाठी वापरलेली कार्यपद्धती आणि 'टाइम'सारख्या जगप्रसिद्ध नियतकालिकाच्या प्रतिनिधींच्या डोळ्यात धूळ फेकण्यात त्यांनी मिळवलेले यश, यामुळे चार्ल्स शोभराजसारख्या बदमाषांनाही त्यांचे कौतुक वाटल्याशिवाय राहणार नाही! यापैकी बिहारमधील पूरग्रस्तांना मदतीविना तडफडत ठेवून, सुमारे 17 कोटी रुपयांचा अपहार कसा करण्यात आला, याचा तपशील दक्षता विभागाच्या तपासात आता उघड होऊ लागला आहे.

मात्र प्रत्यक्षात मदत पूरग्रस्तांपर्यंत पोचलीही नसताना, आदर्श पुनर्वसन कार्यासाठी 'यंग एशियन हीरो' म्हणून 'टाइम'कडून स्वत:ची निवड करून घेण्याचा चमत्कार त्यांनी कसा घडवून आणला, हे अद्याप लोकांसमोर आलेले नाही! पूरग्रस्तांना भेटून त्यांची स्थिती पारखून पाहण्याऐवजी, मंत्री किंवा जिल्हाधिकाऱ्यांच्या कार्यालयात बसून पत्रकारितेच्या नावाने 'स्टेनोग्राफी' करण्याची वा त्यांनी प्रायोजित केलेल्या दौऱ्यांत 'पूरग्रस्त' म्हणून समोर आणलेल्यांच्या मुलाखतींवर विसंबण्याची लागण 'टाइम'लाही झाली काय, असा प्रश्न त्यामुळे पडतो.

गोस्वामी यांनी 'टाइम'कडून पाठ थोपटून घेण्यात यश मिळवल्यावर, लालू प्रसाद यांनी त्यांना डोक्यावर घेतले नसते तरच नवल. लालूंच्या पाठराखणीपासून बिहारच्या मुख्य सचिवांनी योग्य तो धडा घेतला आणि पूरग्रस्तांच्या मदतवाटपात गैरव्यवहार झाल्याच्या तक्रारी निवडणूक प्रचार काळातच येऊ लागल्या असूनही, त्याकडे दुर्लक्ष केले.

बिहारमधील विधानसभा निवडणुकीत लालूंच्या पक्षाचा पराभव झाला आणि सरकार बनविण्याइतके बहुमत मिळवण्यात कोणत्याच आघाडीला यश न आल्यामुळे तेथे राष्ट्रपती राजवट लादण्यात आली. प्रसारमाध्यमांनी या गैरव्यवहाराचे पुरावे उघडकीला आणण्यास सुरुवात केल्यावर मात्र राज्यपाल बुटासिंग यांच्या प्रशासनाला त्याची दखल घ्यावी लागली. मात्र गोस्वामी आणि त्याच्या साथीदारांविरुद्ध बिहारमधील दक्षता विभागाने गुन्हे नोंदवल्यानंतर, आता ते फरारी झाले आहेत. गोस्वामी हे आयएएस अधिकारी. बिहार प्रशासनाने त्यांचा राजीनामा मंजूर केला नसतानाच, ते सहारा उद्योगसमूहात उपाध्यक्ष या वरिष्ठ पदावर रुजूही झाले होते! या सर्व बाबी अर्थात गैरव्यवहारांची चौकशी सुरू झाल्यावर उघडकीला आल्या. तोवर उघडपणे सहारा समूहाचे काम करणाऱ्या गोस्वामी यांना जाब विचारण्याची हिंमत बिहार प्रशासनाने दाखवली नव्हती. या अपहारासाठी बनावट कंपनीच्या नावाचा वापर करण्यात आला होता.

सर्व प्रकारच्या मदत साहित्याच्या वाटपासाठी 'बिहार स्मॉल स्केल इंडस्ट्रीज कॉपोर्रेशन' ही एकमात्र अधिकृत यंत्रणा बिहारमध्ये स्थापन करण्यात आली आहे. 'बीएसएसआयसी' ही तिची आद्याक्षरे. त्यांच्याशी सार्धम्य असणारी बनावट कंपनी झा याने स्थापन केली. 'बाबा सत्य साई इंडस्ट्रीज' असे तिचे नाव होते. मदत कार्याशी संबंधित चेक 'बीएसएसआय'च्या नावे काढले जात आणि सरकारी संस्थेऐवजी बनावट संस्थेच्या नावे वटवले जात. या प्रकारे कोट्यवधी रुपये, पूरग्रस्तांपर्यंत मदत न पोचवताच झा व त्याच्या साथीदारांनी हडप केले. पूरग्रस्तांपर्यंत अनेक ठिकाणी सत्तूऐवजी केवळ रिकाम्या पॉलिथिनच्या पिशव्या पोचल्या! मदतीसाठी भुकेकंगाल पूरग्रस्तांत दंगली उसळण्याच्या घटना घडल्या असताना, गोस्वामी यांनी मदत पोचवण्यात अपवादात्मक कार्यक्षमता दाखवल्याचा आभास सध्याच्या इलेक्ट्रॉनिक माध्यमांच्या काळात कसा निर्माण केला, हे एक कोडेच आहे. पण सरकारी कंपनीच्या आद्याक्षरांशी सार्धम्य असलेली कंपनी काढून पैसे हडप करणे, राबडीदेवी सरकारमधील उच्चपदस्थांचे संरक्षण असल्याविना संतोष कुमार झा आणि त्याच्या साथीदारांना शक्य झाले नसते, हे निश्चित. या संदर्भात झा आणि राबडीदेवींचा भाऊ साधू यादव यांचे जवळचे संबंध असल्याची चर्चा असून, राष्ट्रपती राजवटीखालील बिहारचे प्रशासन या अपहारामागील राजकीय आश्ायदात्यांपर्यंत पोचते का, हा कळीचा प्रश्न आहे. याबाबत बोटचेपी भूमिका न घेणे बिहारमधील काँग्रेसची प्रतिमा सुधारण्यास मदतकारक ठरू शकते.

 
</text>
</doc>
