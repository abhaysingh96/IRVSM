<doc>
<docno>1128221.cms.txt</docno>
<text>
 
धावते जग
सेकंड इनिंग्ज!
[ Tuesday, May 31, 2005  08:28:03 pm]


पाकिस्तानचे एकेकाळचे जलद गोलंदाज फाझल मेहमूद हे भारतातर्फे खेळू शकले नाहीत, याला एकमेव कारण ठरले फाळणीचे.

1947-48 साली डॉन ब्रॅडमनच्या संघाशी दोन हात करण्यासाठी भारतीय संघाच्या प्राथमिक चमूत फाझल यांचे नाव होते. पण मधल्या काळात पाकिस्तानचा जन्म झाला आणि पाकमधून पुण्यात ऑस्ट्रेलिया दौऱ्यावर जाण्यासाठी ते येत असताना मुसलमान म्हणून त्यांच्यावर हल्ला करण्याचा प्रयत्न झाला. सी. के. नायडू यांनी त्यांना कसेबसे वाचवले. पण दुखावलेले फाझल पाकला परतले ते कायमचे.

'मला अशी वागणूक देणाऱ्या भारताच्या शिरपेचात मुकुट बसावा म्हणून मी खेळावं का?' असा सवाल ते करत असत. कारण फाझल यांनी, नाझर महमद, इम्तियाझ महमद अशा नंतर पाकतर्फे चमकलेल्या खेळाडूंबरोबर, इस्लामिया कॉलेजमध्ये शिकत असताना स्वातंत्र्य मिळावे म्हणून निदर्शने आणि चळवळीत भाग घेतला होता. त्यामुळे या प्रकाराने ते अधिक कष्टी झाले. पाकने भारतात, इंग्लंडमध्ये आणि ऑस्ट्रेलियात मिळवलेल्या पहिल्या विजयाचे ते शिल्पकार ठरले.

वेगवान लेग कटर हे त्यांचे वैशिष्ट्य होते. किंबहुना त्यांच्या जमान्यातील ते सर्वांत वेगवान गोलंदाज समजले जायचे. आयुष्यात त्यांना भारतातर्फे खेळायला न मिळाल्याचे दु:ख झाले नाही, पण डॉनला गोलंदाजी करण्याची संधी हुकली ही खंत मात्र ते कायम बोलून दाखवत असत.

भारताने इंग्लंडला इंग्लंडमध्ये हरविण्यास 1971 साल उजाडावे लागले, पण पाकिस्तानने ही कामगिरी 1954 मध्येच केली, ती फाझलमुळे. साहजिकच 'विस्डेन'ने त्या वर्षी सवोर्त्तम पाच क्रिकेटपटूंत त्यांना स्थान दिले. खेळाला रामराम ठोकल्यावर त्यांनी शेतीत मन रमवले. पण गावकऱ्यांमधील अज्ञान आणि गरिबी त्यांना सतत अस्वस्थ करत असे.

आपल्या आजूबाजूच्या मुला- मुलींना शिक्षण मिळणे आवश्यक आहे, हे लक्षात घेऊन त्यांनी शाळा सुरू केली. उंच, धिप्पाड, गोरेपान फाझल यांना पाहिल्यावर अनेकांना राजकपूरची आठवण येत असे. गेल्या वषीर् भारतीय संघ पाकमध्ये गेला तेव्हा फाझल आवर्जून भारतीय खेळाडूंना भेटायला आले. भारत-पाकमध्ये इतका दुस्वास निर्माण व्हावा, याचे त्यांना कायम दु:ख वाटे. पण गेल्या काही वर्षांत उभय देशांतील जनतेमधील सौहार्दाचे वातावरण बघता त्यांना आयुष्याच्या सेकंड इनिंग्जमध्ये नक्कीच बरे वाटत असणार

 
</text>
</doc>
