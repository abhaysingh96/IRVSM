<doc>
<docno>1128351.cms.txt</docno>
<text>
 
महाराष्ट्र
दहशतवादाशी लढण्याची भारताकडे सिध्दता
[ Tuesday, May 31, 2005  10:49:39 pm]


म. टा. प्रतिनिधी

पुणे : अमेरिकेतील 'र्वल्ड ट्रेड सेंटर' वरील हल्ल्यानंतर जगाला दहशतवादाची झळ बसली आणि जग जागरुक झाले. पण आपण गेल्या 20 वर्षांपासून दहशतवाद तीव्रतेने सहन करतो आहोत, त्यामुळे त्यापासून लढण्याची संपूर्ण क्षमता आपल्याकडे आहे, असे प्रतिपादन व्हाईस अॅडमिरल रामन पुरी यांनी मंगळवारी व्यक्त केले. 'राष्ट्रीय संरक्षण अकादमी' (एनडीए)च्या दीक्षांत समारंभाला प्रमुख पाहुणे म्हणून ते उपस्थित होते. या कार्यक्रमानंतर झालेल्या वार्ताहर बैठकीत पुरी बोलत होते.

यावेळी एनडीएचे कमान्डण्ट लेफ्टनण्ट जनरल अरुण कुमार चोप्रा, एअर मार्शल एस. सी. मल्हान आदी उपस्थित होते. एनडीएच्या 108 व्या कोर्सचे पदवी घेतलेले 277 कॅडेटस् संचलनात सहभागी झाले होते. पुरी यांनी त्यांच्याकडून मानवंदना स्वीकारली आणि कॅडेटस्ना मार्गदर्शन केले. विशेष प्राविण्य मिळवलेल्या भवानी सिंग, वाय. प्रमोद, आशिष मेहता आणि 'लिमा स्क्वाड्रन' यांना पदके बहाल करण्यात आली. पहिल्यांदाच विनाशस्त्र 'केन परेड' एनडीए अनेक वर्षांनंतर झाल्याने त्याविषयी अनेकांना उत्सुकता होती. या कार्यक्रमाला नागरिकांना प्रवेश असल्याने सूर्यकिरण विमानांची प्रात्यक्षिके पाहायला मिळाली. या सूर्यकिरणांची यंदा नवा संघ असल्याने प्रात्यक्षिके कमी वेळ झाली.

दहशतवादातून चालणाऱ्या छुप्या युद्धाविषयी बोलताना पुरी म्हणाले की, अशाप्रकारच्या युद्धालाही आपण गेल्या अनेकवर्षांपासून सामोरे जात आहोत. अशा युद्धांचा बिमोड करण्याच्या योजना आपल्याकडे बऱ्याच आधीपासून आहेत. त्याच स्वरुपाचे प्रशिक्षण एनडीएमध्ये दिले जाते. कारवार येथे नाविकदलाचा आशिया खंडातील 'सी बर्ड' हा सर्वात मोठा प्रकल्प सुरू करण्यात येणार होता. त्याची संपूर्ण योजनाही तयार झाली होती. मात्र त्याला उशिर होत असल्याचा आरोप केला जात आहे. त्याविषयी बोलताना पुरी म्हणाले की, उशिर होत आहे आणि वेळ खचीर् पडत आहे ही वास्तविकता असली तरी, त्यामुळे सरकारचे पैसे जास्त खर्च होणार नाहीत. ठरवलेल्याच तरतुदीमध्ये हे काम लवकरच पूर्ण होईल.

एनडीएतील बदलण्यात येणाऱ्या नियोजित अभ्यासक्रमाविषयी माहिती देताना चोप्रा म्हणाले की, सव्हिर्स प्रशिक्षणासाठी कॅडेटस्ना यापुढे अधिक वेळ दिला जाईल. त्याचबरोबर उत्तम दर्जाचे प्रशिक्षण आणि स्व-अभ्यासावर भर दिला जाईल. आंतरराष्ट्रीय संबंध आणि विज्ञान- तंत्रज्ञानाचाही समावेशही या प्रशिक्षणात करण्यात येणार आहे. यंदा 'केन परेड' च्या माध्यमातून बदल प्रशिक्षणात करण्यात आला आहे.

 
</text>
</doc>
