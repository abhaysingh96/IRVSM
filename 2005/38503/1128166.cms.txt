<doc>
<docno>1128166.cms.txt</docno>
<text>
 
अर्थव्यवहार
क्रेडिट कार्ड वि. डेबिट कार्ड
[ Tuesday, May 31, 2005  07:16:51 pm]


'प्लॅस्टिक मनी'च्या सध्याच्या जमान्यात, क्रेडिट कार्ड आणि डेबिट कार्ड यांच्यातला नेमका फरक जाणून घेणे फायद्याचे ठरेल. एखाद्या डिपार्टमेंटल स्टोअर किंवा रेस्तराँमध्ये क्रेडिट कार्ड देऊन, एका स्लिपवर सही करून हवी ती वस्तू खरेदी करता येते. ज्या बँकेने तुम्हाला क्रेडिट कार्ड दिलेलं आहे, त्या बँकेमार्फत तुमच्या वतीने (क्रेडिट कार्ड स्वाइप करून) त्या क्षणी तिथल्या तिथे पेमेंट केले जाते. त्या वस्तूची किंमत बँक नंतर तुमच्याकडून वसूल करते.

अर्थातच हा व्यवहार दिसतो तितका सोपा नसतो. बँकेकडून तुम्हाला विशिष्ट रक्कम क्रेडिट किंवा कर्जाऊ दिली जाते. ते क्रेडिट वापरण्यासाठी एक कार्ड दिले जाते. हे क्रेडिट सर्वसाधारणपणे 40 ते 45 दिवसांच्या मुदतीचे असते. खरेदीतून बँकेला द्यावयाची देणी एका फटक्यात चुकती करता येतात किंवा दर महिन्याला ठराविक रक्कम भरून ही देणी चुकती करता येतात. क्रेडिट कार्ड खर्चाला उत्तेजन देते, पण त्याचबरोबर बँकेकडून तुम्हाला काही फायदेही मिळतात. ट्रॅव्हल डिस्काउंट, गृहोपयोगी वस्तूंसाठी कर्जावर सवलत असे अनेक फायदे असतात.

डेबिट कार्डाचे असे कोणतेही फायदे नसतात. रोख रक्कम किंवा चेकप्रमाणेच डेबिट कार्ड असते. पण डेबिट कार्डामार्फत चुकती केली जाणारी रक्कम तुमच्या बँक खात्यातील बॅलन्सनुसारच करावी लागते. ही रक्कम तात्काळ तुमच्या खात्यातून वजा होते. शिवाय एखाद्या बँकेत तुमचे खाते असेल, तरच ती बँक तुम्हाला डेबिट कार्ड देते. ज्या स्टोअर्स/ रेस्तराँमध्ये तुमच्या खात्यातला बॅलन्स तपासून, त्यातून ऑन-लाइन रक्कम काढून घेणारी स्वाइप-मशीन्स असतील, तरच डेबिट कार्डमार्फत पेमेंट स्वीकारले जाते.

 
</text>
</doc>
