<doc>
<docno>1128158.cms.txt</docno>
<text>
 
महामुंबई: मुंबई टाइम्स
...व्हाया मनोहरी सिंग!
[ Tuesday, May 31, 2005  06:56:48 pm]


अमित भंडारी

'तुम बीन जाऊ कहाँ'मधलं मेण्डोलिन, 'रूप तेरा मस्ताना, गाता रहे मेरा दिल, सागर किनारे'मधले सॅक्सोफोन, 'बडा नटखट है'मधली बासरी...हे सगळे म्युझिक ट्रॅक आपल्या तोंडी कायमचे रुळले आहेत. सलील चौधरींपासून आरडी बर्मनपर्यंत साऱ्यांच्या लाडका म्युझिशियन असणाऱ्या आणि त्यांच्यासोबतच्या प्रत्येक गाण्यात महत्त्वपूर्ण वाटा उचलणाऱ्या मनोहरी सिंग यांच्याकडे अशा अनेक म्युझिक थीम्सचं श्रेय जातं. अशा या मनोहरी संगीतकाराच्या सांगीतिक आयुष्याचा वेध घेण्याचं काम तीन तरुण करत आहेत. संगीताची खऱ्या अर्थाने उपासना करणाऱ्या या संगीतकाराच्या आयुष्याचा वेध घेण्यासाठी 'विकास कदम, शिरीष जोशी आणि डॉ. अजित देवल यांनी सलीलदा से पंचमदा तक' या कार्यक्रमाची कल्पना मांडली.

केवळ ऑर्केस्ट्राच्या चाकोरीबद्ध फॉर्ममध्ये मांडण्यापेक्षा त्याला आठवणींच्या अतूट धाग्यामध्ये जोडण्याचा प्रयत्न या युवकांनी केला आहे. सॅक्सोफोन, सुप्रानो, मेण्डोलिन, इंग्लिश फ्ल्युट आणि क्लॉरोनेट अशा वाद्यांवर प्रभुत्व असल्यामुळे आपल्या जादुई बोटांमधून या साऱ्या वाद्यांना परिसस्पर्श केल्यावर उमटणाऱ्या सुरांनी बॉलिवूडला पागल करून टाकलं. सलील चौधरी, ओपी नय्यर, खय्याम, लक्ष्मीकांत प्यारेलाल, मदनमोहन, कल्याणजी आनंदजी, शंकर जयकिशन, चित्रगुप्त, रवींद जैन या सगळ्यांकडे मनोहरी सिंग यांनी परफॉर्म केलं आहे. सचिन देव बर्मन यांचे मुख्य सहायक अधिकारी म्हणून तर त्यांनी बरीच वर्ष काम पाहिलंय. आरडी बर्मन यांच्या भूत बंगल्यापासून 1942 अ लव्ह स्टोरीपर्यंत त्यांचे प्रुमख सहायक म्हणून काम पाहिलं. '1942'चं बॅकग्राऊंड म्युझिकही त्यांनी पूर्णत्वाला नेलं ते आरडीच्या पश्चात! अवघ्या बॉलिवूडच्या म्युझिक इण्डस्ट्रीत त्यांना मोठी मानाची वागणूक आहे. अनेक गाण्यांना त्यांची नजाकत मिळवून देण्यात मोठा वाटा असलेल्या या संगीताकाराच्या कामाचं सिंहावलोकन करण्यात येणार असल्याचं डॉ. अजित देवल यांनी सांगितलं.

'श्रीयुत गंगाधर टिपरें'मध्ये शिऱ्याची भूमिका करणारा विकास कदम या कार्यक्रमासाठी चांगलाच झटतोय. तो म्हणाला की, म्युझिक इण्डस्ट्री जवळून पाहणारा हा कलावंत फिल्मी संगीताच्या सुवर्णयुगाचा साक्षीदार आहे. संगीताच्या सागराला जोडणारा हा मोठा दुवा आहे. वयाची पंच्याहत्तरी ओलांडूनही हा कलावंत आजही त्याच जिगरीने सॅक्सोफोन वाजवतो, हेच त्यांच्या चिरतारुण्याचं लक्षण आहे.

'सर जो तेरा चकराए'सारखं गाणं करताना एसडींना वयाच्या नवव्या वषीर् पंचमदांनी कशी मदत केली होती, अशासारख्या अनेक किश्श्यांचं भांडार मनोहरी सिंग यांच्याकडे आहे, पण आपल्या गुणांचं मार्केटिंग करण्याच्या या काळात हा कलावंत मात्र मौन बाळगून आहे. म्हणूनच त्याच्या गौरवार्थ 10 जूनला पार्ल्याच्या दीनानाथ नाट्यगृहात कार्यक्रम सादर करण्यात येणार आहे.

 
</text>
</doc>
