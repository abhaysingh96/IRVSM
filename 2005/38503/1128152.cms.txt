<doc>
<docno>1128152.cms.txt</docno>
<text>
 
महामुंबई: मुंबई टाइम्स
लोककलेचं अनोखं दर्शन
[ Tuesday, May 31, 2005  06:51:50 pm]


समाजाला समाजापासून तोडण्याच्या अनेक दुष्टप्रवृत्ती सध्या बोकाळल्या असताना माणसं जोडण्याचं मोलाचं काम लोकसंस्कृती आणि लोककलांच्या माध्यमातून होऊ शकते. लोककलांचं जतन-संवर्धन आणि या कलांचे महोत्सव आजच्या आधुनिक युगातही शाश्वत मूल्यांचा गोफ विणण्यास प्रेरक ठरतील, याच उद्देशाने पद्मश्री दया पवार प्रतिष्ठान आणि महाराष्ट्र राज्य एड्स नियंत्रण संस्था यांच्या संयुक्त विद्यमाने येत्या शुक्रवारी, 3 जून रोजी 'लोकोत्सव 2005' या महाराष्ट्राच्या विविधरंगी लोककलेचं एकात्म दर्शन घडवणाऱ्या महोत्सवाचं आयोजन करण्यात आलं आहे. या कार्यक्रमाच्या प्रवेशिका ठाण्याच्या गडकरी नाट्यगृहात उपलब्ध आहेत.

ठाण्याच्या गडकरी रंगायतनमध्ये रात्री 8 वाजता होणाऱ्या 'लोकोत्सव 2005' मध्ये पॅरीसच्या आयफेल टॉवरसमोर जो नृत्याविष्कार पाहून फ्रान्सचे माजी राष्ट्राध्यक्ष मितराँ आश्चर्यचकित झाले होते ते सांगली जिल्ह्यातील सय्यपा तातोबा बंडगर यांचे धनगरी गजे ढोलवादन घुमणार आहे. औरंगाबादच्या सिल्लोड तालुक्यातील प्रख्यात भारूडकार निरंजन भाकरे यांचं निरूपण लोकोत्सवाचं आणखी एक आकर्षण ठरणार आहे. 'जांभूळ आख्यान'मधील 'दार उघड बया दाय उघड' हा गोंधळ लोकशाहीर विठ्ठल उमप मांडणार आहेत. एड्सचा विळखा जगाला पडत असताना हे संकट दूर करण्यासाठी शाहीर उमप हा गोंधळ घालणार आहेत. या सर्व लोककलांचा कळस ठरणार आहे लावणी सम्राज्ञी छाया आणि माया खुटेगावकर यांची अदाकारी. अकलूजच्या राज्यस्तरीय लावणी स्पधेर्त सलग विजेतेपद पटकवणाऱ्या छाया- माया खुटेगावकर नृत्य-अदा आणि गायन असा पारंपरिक लावणीचा त्रिवेणी संगम सादर करणार आहेत. या शिवाय मुंबई विद्यापीठाने नव्याने सुरू केलेल्या लोककला अकादमीचे विद्याथीर् प्रथमच नागर रंगमंचावर गण- गौळण पेश करणार आहेत. याच कार्यक्रमात एड्सवर वर्णम परफॉमिर्ंग आर्ट सेन्टरचे कलाकार लोकनृत्यांवर आधारित आविष्कार सादर करणार असल्याची माहिती दया पवार प्रतिष्ठानच्या अध्यक्षा हीरा पवार यांनी दिली.

'लोकोत्सव 2005'ची संकल्पना- संयोजन प्रशांत पवार यांची असून लेखन लोककलेचे अभ्यासक प्रकाश खांडगे यांनी केलं आहे. गौतम पवार यांनी लोकोत्सवचं दिग्दर्शन केलं असून राकेश वाघदरे आणि शेखर देसाई रंगमंच व्यवस्था सांभाळणार आहेत. 'लोकोत्सव 2005'चं उद्घाटन सार्वजनिक आरोग्यमंत्री विमल मुंदडा यांच्या हस्ते होणार असून याप्रसंगी महाराष्ट्र राज्य एड्स नियंत्रण संस्थेचे प्रकल्प संचालक संजय सावंत, सहसंचालक संदीप माळवी, सांस्कृतिक कार्याचे संचालक अजय आंबेकर आणि सिनेअभिनेत्री पुनम धिल्लाँ उपस्थित राहणार आहेत.

लोकोत्सवच्या माध्यमातून एचआयव्ही/एड्स जनजागृती धोरण महाराष्ट्र राज्य एड्स नियंत्रण संस्थेने राबवण्यास सुरुवात केली असल्याची माहिती महाराष्ट्र राज्य एड्स नियंत्रण संस्थेच्या संजय सावंत यांनी दिली.

- मुंबई टाइम्स टीम

 
</text>
</doc>
