<doc>
<docno>1128129.cms.txt</docno>
<text>
 
महाराष्ट्र
दीनदयाळ गिरणीच्या कारभाराची चौकशी करण्याची मागणी
[ Tuesday, May 31, 2005  06:30:22 pm]


म. टा. वृत्तसेवा

सांगली : इस्लामपूरमधील 'दीनदयाळ मागासवगीर्य सहकारी सूत गिरणी'ची को- ऑप. अॅक्ट प्रमाणे होणारी निवडणूक रद्द करून या सूत गिरणीच्या कारभाराची चौकशी करावी, अशी मागणी सूत गिरणीचे माजी अध्यक्ष व विद्यमान संचालक बाबा सूर्यवंशी यांनी केली आहे.

गिरणीचा ताबा माजी मंत्री आण्णासाहेब डांगे यांनी सरकारला अंधारात ठेऊन सूत गिरणीची मल्टीस्टेट को-ऑप. अॅक्टप्रमाणे नोंदणी करून घेतली. हे करताना संचालक व सभासद यांनाही विश्वासात घेतले गेले नाही, असे सूर्यवंशी म्हणाले.

या सूत गिरणीत एकूण 42 कोटी रुपयांची गुंंतवणूक आहे. त्यापैकी सरकारचे भागभांडवल 17 कोटी 27 लाख 38 हजार रुपये आहे. समाज कल्याण खात्याकडून 22 कोटी आणि मागासवगीर्य सभासदांना वस्त्रोद्योग संचालक यांच्याकडून मिळालेले 1 कोटी 40 लाख रुपये, इतर सभासदांकडील 50 लाख रूपये अशी गुंतवणूक झाली आहे. महाराष्ट्र सरकारची एकूण रक्कम 40 कोटी 67 लाख 38 हजार रुपये त्यात गुंतली आहे. असे असताना डांगे यांनी महाराष्ट्र शासनालाच अंधारात ठेऊन या सूत गिरणीची मल्टीस्टेट को-ऑप. कायद्याखाली नोंदणी केली. ते म्हणाले की : या सूत गिरणीत डांगे कुटुंबाचे 17 लाख रुपये आणि माझ्या सूर्यवंशी कुटुंबाचे 2 लाख 50 हजार रुपये भागभांडवल आहे. 99 टक्के सरकारचे भागभांडवल असताना सूत गिरणीची 'मल्टीस्टेटखाली' अशी नोंदणी करता येत नाही, असे सूर्यवंशी म्हणाले.

राज्य सरकारने भागभांडवलापोटी दिलेले कोट्यावधी रुपये परत केल्याशिवाय कुठल्याही सहकारी सूतगिरणी किंवा साखर कारखान्यास 'मल्टी स्टेट कायद्याखाली' नोंदणी करून घेता येणार नाही, राज्य सरकारकडून तशी परवानगीही दिली जाणार नाही, असे सहकार मंत्री पतंगराव कदम यांनी सांगितले.

 
</text>
</doc>
