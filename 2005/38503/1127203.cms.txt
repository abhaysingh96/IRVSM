<doc>
<docno>1127203.cms.txt</docno>
<text>
 
महामुंबई
मुंबईत 14 हजार आरोपी wanted
[ Tuesday, May 31, 2005  12:10:50 am]


संजय सावंत

मुंबई : मुंबई पोलिसांना वेगवेगळ्या गंभीर गुन्ह्यांत हवे असलेले मागील दहा वर्षांतील 14 हजारहून अधिक आरोपी फरारी असून त्यांच्यासाठी पोलिसांना प्रत्येक पोलिस स्टेशनमध्ये वेगळा सेल निर्माण करावा लागला आहे. गेल्या अडीच वर्षांत पोलिसांनी 2137 आरोपींना पकडण्यात यश मिळवले असले तरी याच काळात 800हून अधिक आरोपी या ना त्या मार्गाने फरारी झाल्याची खात्रीलायक माहिती आहे. आरोपींप्रमाणे जामिनदारही फरारी असून झोपडपट्ट्या पाडल्याने साक्षीदारही गायब झाल्याने प्रतिबंधक खात्याने सर्व पोलिस स्टेशनांना त्यांच्या हद्दीतील फरारी आरोपींची माहिती देण्यास सांगितले आहे.

खून, खुनाचा प्रयत्न, बलात्कार, चोऱ्या, घरफोड्या, महिलांची छेडछाड, मारामाऱ्या, अॅसिड फेकणे, शस्त्रे बाळगणे आणि इतर गुन्ह्यात असलेल्या आरोपींमध्ये तीन वर्षांत वाढ झाल्याची आकडेवारी सांगते. गुन्हा घडल्यावर पोलिस स्टेशन ते न्यायालय या त्या प्रक्रियेत फार दिरंगाई होते. प्रत्यक्ष न्यायालयात केस उभी राहायलाही किमान तीन ते चार वर्षांचा कालावधी लागत असल्याने याच दरम्यान आरोपी फरारी होतात. अनेक वेळा आरोपी टोपणनावाने ओळखला जातो. राहण्याचे ठिकाण बदलणेही सहज शक्य असते. फिर्यादीही पोलिसांकडे व न्यायालयात वारंवार खेटा मारुन वैतागलेला असतो. याचा फायदा घेऊन आरोपी मोकाट सुटतात.

गेल्या 10 वर्षांत फरारी झालेल्या 14 हजारांहून अधिक फरारी आरोपींमधील 2137 जणांना पोलिसांनी पकडले आहे. याला प्रतिबंधक विभागाचे उपायुक्त जयंत नाईकनवरे यांनी दुजोरा दिला. फरारी आरोपींच्या तलासासाठी एका सहायक आयुक्ताची नियुक्ती केल्याचेही त्यांनी सांगितले. सर्व पोलिस स्टेशनांमध्ये वेगळा विभाग निर्माण करून फरारी आरोपींप्रमाणे जामिनदारांची माहिती गोळा करण्याचे आदेश देण्यात आले आहेत. अडीच वर्षांत फरारी आरोपींच्या संख्येत घट झाली असून अनेक आरोपी मरण पावल्याचेही त्यांनी सांगितले. अनेक आरोपी झोपडपट्ट्यांमध्ये राहतात, त्यामुळे, झोपड्या पाडल्यानेही पोलिसांपुढे प्रश्ान् उभे राहिल्याचे ते म्हणाले.

अनेक खटले बंद होऊन पुन्हा सुरू होतात आणि एकेका गुन्ह्यात पाचहून अधिक आरोपी असतात, त्यामुळेही आरोपींच्या संख्येत वाढ झाल्याचे त्यांनी सांगितले.

अनेक वेळा जामिनदारही गायब होत असल्याने न्यायालयाने आरोपींना जामिन देताना सर्व कागदपत्रे- विशेषत: पत्ता तपासल्यास आरोपींच्या संख्येत घट होईल असा दावा एका वरिष्ठ अधिकाऱ्याने केला. जामिनाची मुदत संपल्यानंतरही अनेक दिवस बाहेर असलेल्या आरोपींची संख्याही हजाराहून अधिक असल्याचेही त्यांनी सांगितले.

 
</text>
</doc>
