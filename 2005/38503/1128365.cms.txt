<doc>
<docno>1128365.cms.txt</docno>
<text>
 
देश-विदेश
फिलिप नेरी रॉड्रिग्ज यांची सही बनावट असल्याचा निष्कर्ष
[ Tuesday, May 31, 2005  11:34:30 pm]


म. टा. प्रतिनिधी

पणजी : अपक्ष उमेदवार फिलिप नेरी रॉड्रिग्ज यांनी भाजपच्या प्राथमिक सदस्यत्वाच्या अर्जावर केलेली सही बनावट असल्याचा निष्कर्ष हैदराबादच्या केंदीय फोरेन्सिक प्रयोगशाळेने काढला आहे. गोव्यातील आगामी पोटनिवडणुकांच्या पार्श्वभूमीवर हा अहवाल आल्यामुळे त्याला अधिकच महत्त्व प्राप्त झाले आहे.

दरम्यान, भाजपने मंगळवारी राज्यपाल एस. सी. जमीर यांच्याविरुद्ध आचारसंहितेचा भंग केल्याची तक्रार निवडणूक आयोगाकडे दाखल केली.

गोव्याचे पोलिस महासंचालक उज्ज्वल मिश्रा यांनी रॉड्रिग्ज यांची अर्जावरील सही बनावट असल्याचा अहवाल मिळाल्याचे मान्य केले. दिलेल्या माहितीनुसार हा अहवाल मिळाल्यानंतर दोषी व्यक्तींना हुडकून काढण्याचे प्रयत्न पोलिसांनी सुरू केले आहेत. त्यांना लवकरात लवकर शोधून काढण्याचाही विश्वास त्यांनी व्यक्त केला.

रॉड्रिग्ज यांनी मंत्रिपदाचा राजीनामा देऊन भाजपच्या मनोहर परीर्कर सरकारचा पाठिंबा काढून घेतला होता. परीर्कर सरकार अल्पमतात आल्यानंतर दोन फेब्रुवारी रोजी राज्यपाल एस. सी. जमीर यांनी त्यांना विधानसभेत बहुमत सिद्ध करण्यास सांगितले होते. त्यावेळी तत्कालीन विधानसभा अध्यक्ष विश्वास सतरकर यांनी रॉड्रिग्ज यांना सभागृहाबाहेर जाण्याचा आदेश दिला. त्याला नकार दिल्यामुळे त्यांना पोलिसांकरवी जबरदस्तीने सभागृहाबाहेर उचलून बाहेर नेण्यात आले होते.

सभागृहात भाजप आणि काँग्रेस यांच्यात 17-17 बरोबरी झाल्यानंतर सतरकर यांनी आपल्या विशेष मताचा वापर करत परीर्कर सरकारला विजयी केले होते.

रॉड्रिग्ज यांनी घटनेच्या 10व्या कलमाचा भंग केल्यामुळे त्यांना अपात्र ठरवण्यात यावे, अशी मागणी भाजपने केली होती. तिच्या आधारे सतरकर यांनी रॉड्रिग्ज यांना नंतर अपात्र घोषित केले. त्याला रॉड्रिग्ज यांनी मुंबई हायकोर्टाच्या गोवा खंडपीठात आव्हान देत आपली आमदार म्हणून पुन्हा नियुक्ती करावी, अशी मागणी केली होती.

 
</text>
</doc>
