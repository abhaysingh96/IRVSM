<doc>
<docno>1128223.cms.txt</docno>
<text>
 
धावते जग
भाजपची रणनीती
[ Tuesday, May 31, 2005  08:29:31 pm]


बिहार विधानसभा बरखास्त करण्याच्या केंदाच्या निर्णयाविरुद्ध भारतीय जनता पक्षाने प्रचंड अकांडतांडव केले. अरुण जेटलींपासून भाजपमधील अनेक कायदेपंडित बोम्मई केसचा हवाला देत, हा निर्णय न्यायालयीन पातळीवर कसा टिकणार नाही, ते सांगत होते. पण आता त्यांना आपल्याच युक्तिवादाचा पाया किती ठिसूळ होता, ते लक्षात आलेले दिसते. अन्यथा भाजपने बिहारमध्ये एका झटक्यात बिहार भाजपची पुनर्रचना केलीच नसती.

विधानसभा बरखास्त करण्याच्या केंद सरकारच्या निर्णयाचा सर्वात मोठा लाभ झाला, तो भाजपमध्ये सर्व स्तरांवर बहिष्कृत ठरवण्यात आलेल्या नेत्या उमा भारती यांना! गेल्याच आठवड्यात त्यांचे राजकीय पुनर्वसन करून त्यांची कार्यकारिणीवर तर वर्णी लावण्यात आलीच; शिवाय बिहारच्या सहप्रभारी म्हणूनही त्यांच्याकडे अतिरिक्त काम सोपविण्यात आले.

पक्षाध्यक्ष लालकृष्ण अडवाणी यांच्याशी उभा दावा पत्करल्यापासून, उमा भारती यांनी जो काही थयथयाट सुरू केला होता, तो बघता एकूणच राष्ट्रीय पातळीवरील राजकारणात त्या आपल्याला अडचणीच्या ठरू शकतील, हा होरा त्यांच्या पुनर्वसनामागे होता. पण बिहारच्या सहप्रभारी म्हणून झालेली त्यांची नियुक्ती विशेष महत्त्वाची आहे आणि त्यास त्यांची जात कारणीभूत ठरली आहे. त्याचवेळी बिहार प्रदेश भाजपचे अध्यक्ष म्हणून पक्षाचे उपाध्यक्ष सुशीलकुमार मोदी यांची नियुक्ती करण्यात आली असून, शिवाय दोन वर्षांपूर्वी वाजपेयी सरकारमधून बाहेर काढण्यात आलेले डॉ. सी. पी. ठाकूर यांच्या हाती पक्षाच्या निवडणूक मोहिमेची सूत्रे देण्यात आली आहेत.

मोदींच्या रूपाने गेली 15 वर्षे लालू प्रसाद यादव आणि राबडीदेवी यांच्याविरोधात 'कॅम्पेन' करणारा नेता पुन्हा बिहारमध्ये धाडण्यात आला आहे. मोदी हे 'बनिया' समाजातील असून 1990 पासून सलग 14 वर्षे ते पाटण्यातून निवडून येत आहेत.

गेल्या लोकसभा निवडणुकीत ते बिहारमधीलच भागलपूर मतदारसंघातून विजयी झाले. त्यापूर्वी ते विधानसभेत विरोधी पक्षनेते होते. लालू प्रसादांचा भर हा मागासवगीर्य आणि ओबीसी राजकारणावर असेल, हे गृहीत धरून भाजपने बिहारमध्ये जाणीवपूर्वक उच्चवणीर्यांना चुचकारण्यास सुरुवात केल्याचीच ही चिन्हे आहेत.

मोदींची नियुक्ती करताना गोपाल नारायण सिंग यांची उचलबांगडी झाली असली, तरी राधा मोहन सिंग यांच्या हाती पक्षाचे सरचिटणीसपद देऊन ठाकूर समाज दुरावणार नाही, याचीही काळजी भाजप हायकमांडने घेतली आहेच! शिवाय नारायण सिंग यांच्या जोडीला भूमिहार समाजातील गिरीराज सिंग आणि ब्राह्माण हरेंद प्रताप यांना देण्यात आले आहे. नवी जातीय समीकरणे जुळवण्याचा प्रयत्न करून भाजपने आपण सर्वशक्तीनिशी या निवडणुकांना सामोरे जात असल्याचेच संकेत दिले आहेत.

 
</text>
</doc>
