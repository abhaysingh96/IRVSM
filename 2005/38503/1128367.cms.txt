<doc>
<docno>1128367.cms.txt</docno>
<text>
 
देश-विदेश
'जो बोले...' स्फोट, दोघांना अटक
[ Tuesday, May 31, 2005  11:35:59 pm]


वृत्तसंस्था

नवी दिल्ली : राजधानीत 'जो बोले सो निहाल' चित्रपट दाखवणाऱ्या दोन चित्रपटगृहांत स्फोट घडवणाऱ्या 'बब्बर खालसा'च्या दोघा संशयित अतिरेक्यांना दिल्ली पोलिसांनी मंगळवारी जेरबंद केले. या दोघांकडे एक किलो आरडीएक्स, दोन लाख 94 हजार रुपयांची रोकड आणि दोन किलो सोने पोलिसांना सापडले आहे.

मात्र, 'जो बोले...' दाखवणाऱ्यांना अद्दल घडवण्यासाठीच आपण स्फोट घडवल्याची कबुली दोघांनीही अद्याप दिलेली नसल्याचे दिल्लीचे पोलिस आयुक्त के. के. पॉल यांनी वार्ताहर बैठकीत सांगितले. आणखी दोघांची साथ या दुकलीला होती; जसपाल व विकास अशी त्या दोघांची नावे आहेत.

दिल्ली पोलिसांच्या विशेष शाखेने यापैकी बलविंदरला पकडण्यासाठी नवा शहर (जि. जालंधर) पर्यंत मजल मारली. पहाटे बलविंदरला बेड्या पडल्या; तर त्याचा साथीदार जगन्नाथ दिल्लीच्याच उत्तमनगरात सापडला. त्याच्याचकडून आरडीएक्स, रोकड व सोनेही पोलिसांनी हस्तगत केले आहे.

 
</text>
</doc>
