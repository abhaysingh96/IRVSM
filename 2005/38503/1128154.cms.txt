<doc>
<docno>1128154.cms.txt</docno>
<text>
 
महामुंबई: मुंबई टाइम्स
स्टेशनरी व्यवसायास व्हॅटचा फटका!
[ Tuesday, May 31, 2005  06:53:26 pm]


मुंबई टाइम्स टीम

गेल्या काही महिन्यांपासून उद्योगक्षेत्रासाठी लागू केलेल्या 'व्हॅट'मुळे उद्योजकांत अजूनही गोंधळाचं वातावरण पसरल्याचं चित्र दिसून येतंय. काही व्यवसायांना तर व्हॅटमुळे अभूतपूर्व फटका बसला आहे. त्यात स्टेशनरी व्यवसायाचाही समावेश करावा, असं या व्यावसायिकांचं म्हणणं आहे.

व्हॅटमुळे स्टेशनरी व शालोपयोगी वस्तूंच्या उद्योगधंद्यावर जबर परिणाम झाला असल्याचंही भूमिका या क्षेत्रातील व्यावसायिकांनी घेतली आहे. परीक्षांचा मोसस सुरू असताना शालोपयोग वस्तूंवरील व्हॅट कर शून्यावरून साडेबारा टक्के करण्यात आला. त्याचा फटका फेब्रुवारी ते एप्रिल महिन्यांत उद्योजकांना सोसावा लागत आहे. साधारणपणे हा काळ या व्यावसायिकांच्या दृष्टीने महत्त्वाचा असतो. परंतु, व्हॅट लागू केल्यामुळे नफ्यात प्रचंड घट झाल्याचं उद्योजकांचं म्हणणं आहे. व्हॅट लागू झाल्यानंतर स्टेशनरी उद्योजक, व्यापारी व विक्रेत्यांची संघटना, इंडियन मर्चण्ट चेंबर्स ऑफ कॉमर्स अॅण्ड इंडस्ट्रीज आदींनी यावरील कर कमी होण्यासाठी प्रयत्न केले. त्यानंतर यासंदर्भात नियुक्त करण्यात आलेल्या समितीने अभ्यास करून 1 मेपासून बऱ्याच शालोपयोगी वस्तूंवरील व्हॅटदर कमी करून चार टक्क्यांवर आणण्यात आला. मात्र, खोडरबर, शार्पनर्स, बारा इंचाची पट्टी, ब्रेश आदी गोष्टी यातून वगळण्यात आला. तसंच त्यांचा अगोदरचा शून्य टक्के असलेला व्हॅट साडेबारा टक्के ठेवण्यात आला. याचा फटका ग्राहकांबरोबर व्यावसायिकांनाही बसला. त्यात कॅम्लिन, कोरस, हिंदुस्थान पेन्सिल्स, पिडीलाइट या उत्पादकांचा समावेश आहे.

यासंदर्भात कॅम्लिनचे अध्यक्ष व एमडी दिलीप दांडेकर यांनी माहिती देताना सांगितलं की, गेल्या तीन महिन्यांतलं नुकसान भरून काढणं अशक्य आहे. स्टेशनरी उत्पादनांप्रमाणे अनेक एफएमसीजी कंपन्या, औषधी कंपन्यांना याचा जोरदार फटका सहन करावा लागला असल्याचं मत त्यांनी व्यक्त केलं.

 
</text>
</doc>
