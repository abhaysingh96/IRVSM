<doc>
<docno>1128320.cms.txt</docno>
<text>
 
महामुंबई
बुकी शोभन मेहताच्या साथीदाराला पोलिस कोठडी
[ Tuesday, May 31, 2005  09:44:57 pm]


म. टा. प्रतिनिधी

मुंबई : सट्टेबाज शोभन मेहता ऊर्फ शोभन काळाचौकीचा साथीदार असलेला अर्जुन निहालचंदानी याला 13 जूनपर्यंत पोलिस कोठडीत ठेवण्याचा आदेश अतिरिक्त महानगर दंडाधिकारी एस. एस. शिकेर् यांनी दिला आहे. अहमदाबादस्थित निहालचंदानीला सोमवारी 30 मे रोजी अटक करण्यात आली होती.

रमेश व्यास या सहआरोपीने स्थापित केलेल्या दूरसंचार जाळ्याचा वापर करून निहालचंदानी पाकिस्तानातील आपल्या नातेवाईकांशी संपर्क साधत असे, तसेच त्याचा मेव्हणा लालचंद हा पाकिस्तानी नागरिक असून त्याचा दुबईत व्यवसाय आहे. क्रिकेट सामन्यांदरम्यान त्याच्या अहमदाबादला सतत फेऱ्या होत, असा मुंबई पोलिसांचा आरोप आहे. या खटल्यातील मुख्य आरोपी शोभन मेहता आणि त्याचा सहकारी अशोक कामदार यांची जामिनावर मुक्तता करण्यात आली आहे. रमेश व्यास, तुषार त्र्यंबक गांधी आणि नेमिचंद कानुगो या आरोपींनाही अटक करण्यात आली आहे.

 
</text>
</doc>
