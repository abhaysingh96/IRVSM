<doc>
<docno>1128141.cms.txt</docno>
<text>
 
प्रगती फास्ट
अशांत प्रश्नांचं पर्व
[ Tuesday, May 31, 2005  06:42:30 pm]


अशांत पर्व कादंबरीचं कथानक केमिकल कॉपोर्रेशन ऑफ इंडिया या रासायनिक कारखान्याच्या पार्श्वभूमीवर घडतं. मॅनेजमेण्ट-कामगार यांच्यातील संघर्ष आणि स्पधेर्चं संजीव खांडेकर यांनी उत्तम चित्रण केलं आहे. कॉपोर्रेट सेक्टरमध्ये करिअर करणाऱ्या विद्यार्थ्यांना इथल्या राजकारणाचे डावपेच नक्कीच यातून कळू शकतील.

वादाचं मोहोळ उठवणाऱ्या 'एन्रॉन' प्रकरणात वीजा चमकून गडगडाट होऊ लागताच संंबंधित 'उच्चपदस्थ' संजीव खांडेकर यांचं नाव प्रकाशझोतात आलं. मात्र या प्रकरणापूवीर्च त्यांच्या 'अशांत पर्व' कादंबरीने एक संवेदनशील लेखक म्हणून त्यांची ओळख निर्माण केली होती. अर्थात 'अशांत पर्व' आणि एन्रॉनचा काहीच संबंध नाही. मनाची शांतता ढवळून काढणारी ही कादंबरी लक्षात राहते ती वेगळ्याच कारणांमुळे.

केमिकल कॉपोर्रेशन ऑफ इंडिया हा सार्वजनिक क्षेत्रातील भरपूर नफा मिळवून देणारा प्रचंड रासायनिक कारखाना केंदस्थानी ठेवून कादंबरीचं कथासूत्र गुंफलं आहे. आधुनिक युगाची अपरिहार्यता ठरलेला कम्प्युटर कारखान्यात आणण्याची महत्त्वाकांक्षी योजना आखली जाताच इथल्या माणसांचं अजब रसायन कसं ढवळून निघतं, त्याची ही कथा. या मंथनातून एका अशांत पर्वाला प्रारंभ होतो आणि हे पर्व खऱ्या अर्थाने संपत नाहीच!

मॅनेजमेण्ट-कामगार संबंध, त्यांच्यातील चढाओढ, कुरघोडीसाठी चाललेली धडपड, राजकारण, वेगवेगळ्या कामगार संघटना आणि यातली जीवघेणी, रक्तरंजित स्पर्धा या सगळ्याचं अशांत पर्वमधील चित्रण वास्तववादी आणि वाचनीय झालं आहे. मंुबईसारख्या शहरांची 'संस्कृती', स्थानिक आणि उपरे यांच्यातील तेढ आणि वृत्तीतील फरक, त्यातून जन्मलेल्या विविध संघटना आणि चळवळी विषयक लेखकाची मतं कथानकाच्या ओघात स्पष्टपणे समजतात. त्यापैकी काही मतं पटतात तर काही मुळीच पटत नाहीत. वाचकांची मतभिन्नता अर्थातच अपरिहार्य असते.

कादंबरीतल्या पात्रांपैकी अनेक व्यक्तिरेखा परिचित वाटण्यात लेखकांचं श्रेय दडलंय. त्यातल्या 'श्रीकांत' तरुण अधिकाऱ्याची व्यक्तिरेखा लेखकाच्याच व्यक्तिमत्वावर बेतली असावी, असं वारंवार वाटतं. पुस्तकाच्या सुरूवातीला विषयाची ओळख करून देताना लेखक म्हणतात, 'स्मॉल इज ब्युटीफुल' या विचाराचा उगम अध्यात्मात आहे. तिथे पलायनवादी वृत्तीचाच परिपाक सापडतो. संक्रमणाच्या काळात एकदम प्रचंड वास्तवाला सामोरं गेल्याने डोळे दिपणं आणि अंधारी येणं साहजिक आहे. परंतु अशा वेळी अध्यात्माची शिदोरी उपयोगी पडत नाही.

मात्र सन 1983 मध्ये लिहिलेली ही कादंबरी प्रत्यक्षात आठ वर्षानंतर प्रसिद्ध झाली. साहजिकच या काळात पुलाखालून बरंच पाणी वाहून गेल्याने लेखकाच्या विचारसरणीतही काही बदल झाले. ही वस्तुस्थिती मान्य करताना ते लिहितात, 'आठ वर्षांपूवीर्ची भावुकता आज माझ्याकडे नाही. तरीही भौतिक प्रगतीचा फोलपणा आज जाणवतो. 'स्मॉल इज ब्युटीफुल' किंवा काय ते माहित नाही. पण 'स्मॉल'चे प्रयोग गांभीर्याने तपासले पाहिजेत आणि 'सिम्प्लिसिटी'तच सत्य सापडू शकेल. हा गांधींचा विचार पुन:पुन्हा मनाशी येतो आहे.'

सार्वजनिक उद्योगातील कामगारक्षेत्रात निर्माण झालेले नवे प्रश्न आणि त्या पार्श्वभूमीवर कामगार चळवळीला मिळालेले नवे परिणाम याबाबत लेखकाचा दांडगा अभ्यास आणि निरीक्षण असल्याचं जाणवतं. दलित चळवळ मुख्य चळवळीपासून वेगळी स्वतंत्र वा समांतर चालवण्याने दलितांचे प्रश्न अधिक प्रकर्षाने मांडता येतील, हा समज चुकीचा असल्याच्या लेखकाच्या मतातील तथ्य कथासूत्राच्या ओघात मामिर्कपणे जाणवतं.

कथानकाच्या ओघात स्त्री-पुरुष संबंध आणि मानवी शरीर याबाबत येणारी वर्णनं बटबटीत, भडक आहेत. वास्तवतेच्या गोडंस नावाखाली केलेली ही वर्णनं वाचवत नाहीत. कादंबरीचा शेवट अशांत पर्वाचा अंत ठरत नाही. लेखकाच्याच शब्दात सांगायचं तर कुंपण विस्कटल्यासारखं शेत दिसावं तसा शेवट अपरिहार्य होता. वाचकांना अंतर्मुख करणारं हे अशांत पर्व अत्यंत उत्कट आणि खळबळजनक आहे.

- रश्मी खरे-साठे

 
</text>
</doc>
