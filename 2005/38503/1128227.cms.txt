<doc>
<docno>1128227.cms.txt</docno>
<text>
 
लेख: जाता जाता
आमचा आयडॉल!
[ Tuesday, May 31, 2005  08:33:05 pm]


'भूषणचा पत्ता मला जरा मिळवून द्या!' चकोरीने ज्यु. कंपनीला आदेश दिला.

'कोण भूषण?' ज्यु. चकोरीने पटकन विचारलं. पण त्याक्षणी चूक तिच्या लक्षात आली आणि तिने जीभ चावली.

चकोरीने तिच्या प्रश्ानवर डोळे वटारले होते, पण कन्येचा आविर्भाव बघून ती हसली.

'तुम्हाला शाहरूख-करिना असल्यांची सगळी माहिती असते, पण तरुण वयात इतकं कर्तृत्व गाजवणाऱ्यांना तुम्ही विचारत नाही, असा डायलॉग आई तू मारणार होतीस ना!' ज्यु. चकोरने आईला चेष्टेच्या सुरात विचारलं.

'तुम्ही हुषार आहात.' होकाराथीर् मान हलवत चकोरीने दाद दिली.

'तरी तू त्यांना अधूनमधून टोकत असतेस.' चकोरने फिरकी ताणली.

'म्हणून मार्गावर आहेत. नाहीतर उनाडक्या करत फिरली असती. आपल्या दोघांच्या डोक्याला ताप झाला असता.' चकोरीने आपला बाणा सोडला नाही.

'ही म्हणते ते खरं आहे का?' चकोरने अचानक मुलांना विचारलं. दोघेही गडबडले. होकाराथीर् किंवा नकाराथीर् उत्तर दिलं तरी धोकादायक हे त्यांच्या लक्षात आलं. ज्यु. कंपनीने एकमेकाकडे पाहिलं.

'अर्धसत्य आहे.' मुलाने सांगितलं.

'मग सत्याचा भाग कोणता?' चकोरने विचारलं.

'आम्ही उनाडक्या करतच फिरलो असतो, असं नाही. कदाचित काही वेगळं केलं असतं.' मुलाने सांगितलं.

'म्हणजे धाक आहे म्हणून तुम्ही मार्गावर आहात!' चकोरने विचारलं.

'बरं मॉम, तुला भूषणचा पत्ता कशाला हवा आहे?' मुलीने शिताफीने विषय बदलला.

'मला त्याला पत्र पाठवायचं आहे. अभिनंदनाचं!' चकोरीने सांगितलं.

'खरं म्हणजे तू त्याच्या आईवडिलांना भेटून आधी त्यांना काँग्रॅट्स द्यायला हवेत.' मुलाने सुचवलं.

'ते आमचं महिला मंडळ करणारच आहे येत्या रविवारी. पण त्यालाही चार ओळी लिहीन म्हणते.' चकोरीने खुलासा केला.

'मलाही भेटायचं आहे.' चकोरने सांगितलं.

'तुम्ही वेगळे जा!' चकोरीने त्याला सुनावलं. यावर ज्यु. कंपनी हसली, असा संशय चकोरला आला, पण तो काही बोलला नाही.

'काय रे तुम्ही काय करणार आहात?' चकोरीने अचानक मुलांना विचारलं.

'कशाबद्दल!' मुलाने दचकून विचारलं.

'तुम्ही पत्रबित्र पाठवणार का?' तिने विचारलं.

'नो पत्र. आम्ही त्याला परवाच ई-मेल केला. त्यात तुझं नाव पण टाकलं आहे. तू आमचा आयडॉल आहेस, अशा काँप्लिमेंट दिल्या आहेत.' मुलाने जाहीर केलं.

चकोरीने कौतुकाने त्यांच्याकडे बघितलं.

- चकोर

 
</text>
</doc>
