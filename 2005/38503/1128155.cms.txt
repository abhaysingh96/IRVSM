<doc>
<docno>1128155.cms.txt</docno>
<text>
 
महामुंबई: मुंबई टाइम्स
प्रॉपर्टी टॅक्स सुधारणांवर पुन्हा टोलवाटोलवी
[ Tuesday, May 31, 2005  06:54:20 pm]


मुंबई टाइम्स टीम

केंदीय अर्थमंत्री पी. चिदंबरम यांनी दिलेल्या कानपिचक्यांनंतरही मुंबईतील प्रॉपर्टी टॅक्सच्या रचनेत सुधारणा करण्याबद्दल राज्य सरकारने धडा घेतलेला दिसत नाही. शहरातील लॉबीच्या दबावामुळे गेली पाच ते सात वर्षं या प्रश्नावर वेळकाढूपणा सुरू आहे. आता राज्य सरकारने पुन्हा एकदा राजकीय हेतूंपोटी टोलवाटोलवीचं धोरणच अवलंबल्याचं दिसत आहे. पूवीर्ची भाड्यावर आधारित व्यवस्था मोडीतही निघणार नाही आणि नव्या भांडवली दरांवर आधारित व्यवस्थेचा पर्यायही राहील, असा बदल कायद्यात करून दोन दगडांवर पाय ठेवण्याचा प्रयत्न राज्य सरकारने चालवला आहे. परिणामी उपनगरवासीयांना प्रॉपटीर् टॅक्सच्या ओझ्यातून दिलासा मिळण्यास अजून बरीच वाट पाहावी लागणार, अशी चिन्हं आहेत.

गेल्याच आठवड्यात मुंबई महापालिकेकडे प्रॉपटीर् टॅक्स रचनेत बदल करण्याचा प्रस्ताव परत धाडल्याचं राज्य सरकारने जाहीर केलं आणि आता बॉल महापालिकेच्या कोर्टात गेल्याचं सांगण्यात आलं. पण प्रत्यक्षात मात्र प्रॉपटीर् टॅक्समधल्या बदलांचा प्रवास संपलेला नाही. राज्य सरकारने आता त्यात दोन्ही दगडांवर पाय ठेवण्याची भूमिका घेऊन पुन्हा एकदा पालिकेच्याच गळ्यातच घंटा बांधण्याचा प्रयत्न केला आहे. त्यासाठी शाब्दिक कसरती करून कायद्यात बदल करण्याची जबाबदारी त्यांनी महापालिकेवर टाकली. भाड्यावर आधारित (रेटेबल व्हॅल्यू) सध्याची पद्धती किंवा भांडवली मूल्यावर (स्टॅम्पड्युटीसाठी आधार मानण्यात येणाऱ्या रेडिरेकनरनुसार कॅपिटल व्हॅल्यू) आधारित पद्धती या दोन्हींपैकी कोणताही पर्याय निवडण्याची मुभा महापालिकेला असावी, अशा प्रकारे कायद्यात बदल करावा, अशी दुहेरी खेळी राज्य सरकारने खेळल्याची माहिती हाती आली आहेे. आता पालिका प्रशासनाने या सुधारणेचा मसुदा राज्य सरकारकडे पाठवला आहे. त्यानंतर तो विधिमंडळापुढे आणावा लागेल. तिथे तो संमत होणंही तितकंसं सोपं नाहीच. त्यानंतर पालिका यासंबंधीचा निर्णय घेऊ शकेल.

विशेष म्हणजे पालिकेतील सत्ताधाऱ्यांना मात्र अजून याचं गांभीर्य स्पष्ट झालेलं नाही. महापौर, सर्व गटनेते, विरोधी पक्षनेते, सभागृहनेते, स्थायी समिती अध्यक्ष या सर्व महत्त्वाच्या व्यक्ती उपनगरांतल्या असूनही त्यांनी प्रॉपटीर् टॅक्सच्या सुधारणांबद्दल आग्रह धरलेला नाही.

गेली अनेक वर्षं मुंबईतील मालमत्तांवर आकारला जाणारा कर हा त्या त्या परिसरात घेतल्या जाणाऱ्या भाड्यावर आकारला जातो. पण दक्षिण मुंबईत जागांचे भाव गगनाला भिडले असतानाही चर्चगेट- पेडर रोडसारख्या भागातल्या आलिशान फ्लॅटना मात्र कमी दराने प्रॉपटीर् टॅक्स पडतो. मुंबईत वर्षाला 1200 कोटी रुपयांचा प्रॉपटीर् टॅक्स जमा होतो. त्यापैकी 300 कोटी रुपये शहर भागातील मालमत्तांकडून येतात, तर उरलेले 900 कोटी रुपये उपनगरांतून येतात. शहर भागातल्या जागांचे भाव मात्र उपनगरांच्या तुलनेत कित्येक पटींनी जास्त आहेत. ही तफावत दूर करण्यासाठी 1999 मध्ये महापालिकेने प्रॉपटीर् टॅक्सच्या रचनेत बदल करण्याचं ठरवलं. प्रचलित भाड्यावर प्रॉपटीर् टॅक्स आकारण्याऐवजी जागांच्या भांडवली दरानुसार प्रॉपटीर् कर आकारावा, असा आदेश भारत सरकारनेही दिला होता. बरेच वादविवाद झाल्यानंतर महापालिकेच्या स्थायी समितीने आणि सभागृहानेही या सुधारणेला मान्यता दिली. पण त्यासाठी महापालिका कायद्यात बदल करण्याचं काम विधिमंडळाकडेच असल्याने पालिकेची मदार राज्य सरकारवर आहे.

मुंबईतील कररचनेत मूलभूत सुधारणा करण्यात आल्या, तरच मुंबईला विशेष निधी देण्यात येईल, याचं सूतोवाच चिदंबरम यांनी अलीकडेच मुंबईभेटीत केलं होतं. त्यात प्रॉपटीर् टॅक्स हाही एक मुद्दा होता. राज्य सरकारच्या पळवाटेतून काय निघते, यावर या निधीचं भवितव्य अवलंबून आहे.

 
</text>
</doc>
