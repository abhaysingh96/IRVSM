<doc>
<docno>1128151.cms.txt</docno>
<text>
 
महामुंबई
न्यायाच्या अपेक्षेत जिल्ह्यातली शहरं
[ Tuesday, May 31, 2005  06:50:46 pm]


सुनील जावडेकर

भारतातील सर्वाधिक वेगाने शहरीकरण होत असलेला जिल्हा म्हणून ठाण्याचं नाव घेतलं जातं. गेल्या आठवड्यात जिल्हाधिकारी नंदकुमार जंत्रे यांच्या पुढाकाराने राज्याचे मुख्य सचिव प्रेमकुमार आणि एमएमआरडीएचे उपाध्यक्ष डॉ. टी.चंदशेखर तसंच जिल्ह्यातील आमदार, खासदार, महापौर, नगराध्यक्ष, यांची बैठक कलेक्टर ऑफीसमध्ये झाली. लोकसंख्या वाढीबाबत मुंबईशी स्पर्धा करणाऱ्या जिल्ह्याने शहरीकरणात जरी इतरांना मागे टाकलं असलं तरी ठाणे वगळता अन्य शहरांमध्ये मूलभूत नागरी सुविधांची वाणवाच आहे.

पालिका निवडणुकीच्या प्रचारासाठी मुख्यमंत्री अंबरनाथमध्ये आले असताना सर्वाधिक महापालिकांचा जिल्हा अशी आशिया खंडात ठाणे जिल्ह्याची महती असल्याचा उल्लेख केला होता. मात्र महापालिका असूनही निधीअभावी कल्याण, डोंबिवली, उल्हासनगर, भिवंडी, अंबरनाथ, बदलापूर, मोहने, टिटवाळा यासारखी शहरं दजेर्दार विकासापासून वंचितच राहिली आहेत. ठाणे महानगर वगळता ही शहरं तिसरी मुंबई म्हणून ओळखली जातात. मुंबई आणि ठाण्यात काहीच फरक नसल्यामुळे ठाणे शहर मुंबईशी केव्हाच एकरूप झालं आहे. मात्र उर्वरीत शहरं मात्र भौगोलिकदृष्ट्या तसंच आथिर्कदृष्ट्या मुंबई-ठाण्याच्या फारच मागे असल्याचं सहज लक्षात येतं. शहरातील व्यापार, उद्योग, बांधकाम व्यवसाय हा त्या शहरातील पायाभूत सुविधा तसंच दळणवळणांच्या यंत्रणांवर अवलंबून असतो. ठाणे-नाशिक, भिवंडी बायपासने जोडले गेले असताना जिल्ह्याची सांस्कृतिक आणि शैक्षणिक नगरी म्हणून ओळखल्या जाणाऱ्या डोंबिवलीत ठाण्यापर्यंतचा साधा रेल्वे समांतर रस्ताही झालेला नाही. तीच अवस्था कल्याण आणि डोंबिवली या एकाच महापालिका क्षेत्रात असणाऱ्या दोन शहरांची आहे. कल्याण आणि डोंबिवली शहरांना जोडणारा रेल्वे समांतर रस्ताही गेल्या सात वर्षांपासून अर्धवट अवस्थेत आहे.

कल्याण- बदलापूर या उल्हासनगर, अंबरनाथ आणि कुळगाव-बदलापूर शहरांना जोडणाऱ्या रस्तारूंदीकरणाचं काम अतिशय मंद गतीने सुरू आहे. आंदोलनं झाल्यानंतरही या रस्त्याने गती पकडलेली नाही. त्यामुळे पावसाळ्यात अंबरनाथ- बदलापूरकरांना खड्ड्यातूनच प्रवास करावा लागणार आहे. कल्याण-भिवंडी या शहरांना जोडणाऱ्या रस्त्यांच्या दुरावस्थाही तशीच आहे. रस्त्यांच्या दुरवस्थेप्रमाणे या शहरांमधील अंतर्गत परिवहन यंत्रणाही कोलमडलेलीच आहे.

केडीएमटी (कल्याण-डोंबिवली परिवहन सेवा) या परिसरात सुरू आहे. त्या पाठोपाठ महाराष्ट्र राज्य परिवहन महामंडळ (एसटी) आणि नवी मुंबई महापालिका परिवहन सेवा ही कल्याण- डोंबिवलीपर्यंत बससेवा प्रवाशांना देत असते. परंतु या तिन्ही परिवहन सेवांमध्ये कोणताही ताळमेळ व सुसूत्रता नसल्यामुळे अनेकदा केडीएमटी आणि एनएमएमटी यांच्यात नियोजित मार्गावरून मतभेद होतात. त्यातच केडीएमटीची परिवहन बससेवा ही भिवंडीच्या गोपाळनगर नाक्यापर्यंत जाते. परंतु उर्वरीत भिवंडीत मात्र खाजगी वाहतुकीवर अथवा एसटीच्या सेवेवर रहिवाशांना समाधान मानावं लागतं.

उल्हासनगर, अंबरनाथ आणि बदलापूरमध्येही परिवहन यंत्रणा सध्यातरी एसटीकडेच आहे. मध्यंतरी केडीएमटीने बदलापूर ते वाशी अशी बससेवा सुरू केली होती. त्यावरूनही नवी मुंबई आणि कल्याण- डोंबिवलीत वादावादी झालीच.

रस्ते आणि दळणवळणाच्याबाबती त या शहरांमध्ये एवढी दारूण अवस्था असताना पाणीपुरवठा, ड्रेनेज, स्वच्छता, मनोरंजनासाठी उद्यान, बगीचे, मल्टीप्लेक्स, मॉल, वॉटर पार्क, पाकिर्ंग प्लाझा, अत्याधुनिक हॉस्पिटल्स ही अजूनही स्वप्नचं राहिली आहेत. 1983 पासून केडीएमसीचं असताना अद्यापि शहराच्या प्रमुख भागांमध्ये भुयारी गटार योजना महापालिकेला अंमलात आणता आलेली नाही. भिवंडी, उल्हासनगर आणि अंबरनाथ- बदलापूरमध्येही ड्रेनेजच्याबाबतही तीच स्थिती आहे. मोठमोठे कॉम्प्लेक्स, शहरांमध्ये तात्काळ उभी राहतात परंतु त्यांच्या सांडपाण्याचा, पाणीपुरवठ्याचा, रस्त्याचा प्रश्न मात्र तसाच कायम राहतो. पालिकेची महापालिका करणं हा यावरील उपाय निश्चितच असू शकत नाही. त्यामुळेच आता एमएमआरडीएने जिल्ह्यातील त्यांच्या कामांचा हिस्सा वाढवण्याचा निर्णय घेतला आहे. यामुळे जिल्ह्यातील लोकप्रतिनिधींची इच्छा जरी एमएमआरडीएकडून एक हजार कोटी रुपये मिळावे एवढी असली तरी प्रत्यक्षात पदरात काय पडतं आणि त्यानंतर ठाण्याव्यतिरिक्त अन्य शहरांना काय मिळणार याकडे लक्ष देणं अधिक गरजेचं आहे.

एमएमआरडीएचे उपाध्यक्ष टी. चंदशेखर यांची जिल्ह्याशी नाळ पूवीर्पासूनच बांधलेली आहे. 'आयएम द मॅन ऑफ कल्याण' असं अभिमानाने सांगणाऱ्या चंदशेखर यांनी खरोखरच कल्याण, डोंबिवली, उल्हासनगर, अंबरनाथ, बदलापूर, मांडा-टिटवाळा, यासारख्या उपेक्षित शहरांच्या कल्याणासाठी पुढे येणं गरजेचं आहे.

'बुडत्याला काडीचा आधार' याप्रमाणे आथिर्क संकटात असणाऱ्या महापालिकांमुळे मरणासन्न अवस्थेत असलेली ही शहरं एमएमआरडीएकडे विकासकामांसाठी डोळे लावून बसली आहेत. टी. चंदशेखर तरी या शहरांचा उद्धार करतील, अशी आशा अजूनही या शहरांमधील आमदार, नगरसेवकांना, महापौरांना आहे.

 
</text>
</doc>
