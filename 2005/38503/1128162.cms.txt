<doc>
<docno>1128162.cms.txt</docno>
<text>
 
महाराष्ट्र
'रास्ता रोको'ला अल्प प्रतिसाद
[ Tuesday, May 31, 2005  07:07:16 pm]


म. टा. प्रतिनिधी

नाशिक : भारनियमन आणि अन्य प्रश्नांवरून राज्य सरकारला विरोध दर्शवत शिवसेनेपाठोपाठ भारतीय जनता पक्षानेही सोमवारी रास्ता रोको पुकारला खरा, पण त्यांचीही अवस्था शिवसेनेपेक्षा 'थोडी कमी वाईट' अशीच झाली. पोलिसांच्या नियोजनामुळे रस्त्यावर गाड्यांची कोंडी झालीच नाही, पर्यायाने 'रास्ता रोको'ला यशही आले नाही.

सध्या नाशिक महानगरपालिकेत युतीची सत्ता असली तरी शिवसेना आणि भाजप यांनी एकमेकांचे बोट सोडले आहे. त्यामुळे या दोन्ही घटकपक्षांनी राज्य सरकारविरोधात आंदोलनासाठी वेगवेगळे मुहुर्त काढले.

या आंदोलनासाठी शिवसेनेने मुंबई-आग्रा महामार्गावरील मुंबई नाका निवडला होता. तेथे आंदोलकांपेक्षा पोलिसांचीच कुमक अधिक होती. त्यामुळे शिवसेनेच्या आंदोलनातील हवा निघून गेली होती.

ही बाब ताजी असतानाच, भाजपनेही सोमवारी नाशिक शहर आणि जिल्ह्यात रास्ता रोको आंदोलनाचा पुकारा केला होता. नाशिक शहरातील द्वारका चौकात भाजपा नेते एकनाथ खडसे यांच्या नेतृत्वाखाली रास्ता रोकोची घोषणा करण्यात आली होती. प्रत्यक्षात हे आंदोलन सुरू झाले सुंदरनारायण मंदिरासमोर. तेथे मुख्य रस्त्यावर आणि आजूबाजूच्या सव्हिर्स रोडवर भाजपचे कार्यकर्ते विखरून उभे करण्यात आले होते. शिवसेनेसारख्या जहाल पक्षाचे आंदोलन मुळमुळीत ठरल्याने पोलिसही फारसे तणावाखाली नव्हते. कार्यकर्ते जमल्यावर भाजपच्या रास्तो रोकोला सुरुवात झाली. यावेळी पक्षाची भिस्त प्रामुख्याने महिला कार्यर्कत्यांवरच होती. या महिला रस्ता अडवून उभ्या राहिल्या. पण आंदोलनाच्या ठिकाणी वाहनांची कोंडी होऊ नये, असे नियोजन पोलिसांनी आधीपासूनच करून ठेवले होते.

पोलिसांचा हा 'गनिमी कावा' लक्षात आल्याने भाजप कार्यर्कत्यांनी थेट औरंगाबाद नाक्याच्या दिशेने धाव घेतली. त्यांचा पाठलाग करताना पोलिसांचीही थोडी दमछाक झाली. त्या ठिकाणी आंदोलकांना काही वाहने अडविल्याचे समाधान मिळाले. तासभराने पोलिस उपायुक्त मकरंद रानडे हजर झाले. कार्यर्कत्यांना हटण्याची विनंती करून मग सौम्य लाठीमार करण्याचा इशारा दिला. यावर आंदोलक पोलिसांनी आणलेल्या बसमध्ये जाऊन बसले. त्यांना पंचवटी पोलिस ठाण्यात नेऊन अटकेची औपचारिकता पूर्ण करण्यात आली.

 
</text>
</doc>
