<doc>
<docno>1128148.cms.txt</docno>
<text>
 
महामुंबई
वीज मंडळाला सोडावं लागतं 62 लाखांच्या महसुलावर पाणी
[ Tuesday, May 31, 2005  06:49:49 pm]


मंुबई टाइम्स टीम

अंबरनाथ : पश्चिम विभागातील मोरीवली केंदातून वीज मंडळ 180 रोहीत्रांच्या माध्यमातून घरगुती वीज वापर करणाऱ्या ग्राहकांना दोन कोटी 50 लाख रुपये किमतीची 5.7 मेगा युनिट विजेचं वितरण करते. यापैकी विजेची दहा टक्के घट जमेस धरता मंडळास दोन कोटी 25 लाख रुपये महसूल मिळणं आवश्यक आहे. मात्र इथल्या उपविभागीय कार्यालयामार्फत वीज ग्राहकांना फक्त एक कोटी 60 लाख रुपयांची वीज बिलं दिली जातात. पर्यायाने मंडळास प्रत्येक महिन्याला 62.50 लाख रुपयांच्या महसुलावर पाणी सोडावं लागत आहे.

62 लाख 50 हजार महसुली तुटीपैकी 10 टक्के म्हणजे 25 लाख रुपयांची महसूली तुट ही ग्राहकांना कमी रकमेची बिलं दिली जात असल्यामुळे होत आहे. तर 15 टक्के म्हणजे 37 लाख 50 हजार रुपयांची तूट वीजचोरीमुळे होत आहे. वीजचोरी करताना ग्राहक मिटर रीव्हर्स करणं, दोन फेझवर वीज तारा जोडून मिटर नोंदीशी संबंध तोडणं, मिटर फिरवण्याची गती कमी करण्यासाठी वीज रोधक वापरणं अथिर्ंग करून स्विचच्या माध्यमातून वीज चोरणं, वीजवाहिनीवर आकडा टाकून वीज चोरणं आदी पद्धती वापरून प्रचंड प्रमाणात वीजचोरी करत आहे. या चोऱ्यांना आळा घालण्यासाठी सुरक्षा व दक्षता विभागाचे तसंच भरारी पथकाचे अधिकारी प्रयत्न करत असतात परंतु त्यांनाही अल्पशा प्रमाणात यश मिळत आहे. वीजचोऱ्या कोठे होतात, याची सारी माहिती स्थानिक इंजिनीअर व तांत्रिक कामगारांना माहित असते. त्यांच्यावर कारवाई होणं आवश्यक असल्याचे कार्यलयात चर्चा होत आहे. एक्झिक्युटिव इंजिनीअर व एक्झिक्युटिव इंजिनीअर यांनीही मीटर तपासल्यास वीजचोऱ्यास निश्चित आळा बसेल, असं लेखा विभागातील अधिकारी सांगत आहेत.

वीज बीले तयार केली जातात ती मीटर रीडरने दिलेल्या नोंदीप्रमाणे 37 चौरस किलोमीटर क्षेत्रात पसरलेल्या इमराती, बंगले, चाळी, झोपडपट्ट्यांमध्ये राहणाऱ्या 54 हजार ग्राहकांपैकी प्रत्येक महिन्याला 27 हजार ग्राहकांची वीज मीटरच्या नोंदी घेण्यासाठी फक्त चार मीटर रीडर उपलब्ध आहेत. 25 लाख रुपयांचा महसूल वाढवायचा असल्यास कमीत कमी दहा मीटर रीडरची आवश्यकता असल्याचं अधिकारी सांगतात.

 
</text>
</doc>
