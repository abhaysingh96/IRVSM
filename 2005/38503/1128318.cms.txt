<doc>
<docno>1128318.cms.txt</docno>
<text>
 
महामुंबई
वीज मंडळाचे विभाजन पुढे ढकलण्याबाबत आज चर्चा
[ Tuesday, May 31, 2005  09:43:36 pm]


म. टा. प्रतिनिधी

मुंबई : वीज मंडळाच्या उत्पन्नवाढीत व वीज गळती रोखण्यात कर्मचाऱ्यांचे मोठे योगदान असल्याचे मान्य करून मंडळाच्या विभाजनाचा निर्णय पुढे ढकलण्याची मागणी बुधवारी मंत्रिमंडळासमोर ठेवण्याचे आश्वासन मुख्यमंत्री विलासराव देशमुख यांनी डाव्या पक्षांच्या नेत्यांना दिले आहे. मालमत्तेचे मूल्यांकन न करताच मंडळाचे विभाजन केल्यास त्यास वित्तीय संस्था कर्ज देणार नाहीत, असा इशारा राज्याच्या अर्थखात्याने दिला असल्याचा हवाला या नेत्यांनी दिला आहे.

वीज मंडळाचे विभाजन 6 जूनपासून अमलात येणार असून त्या विरोधात डाव्या पक्षांच्या जागतिकीकरण विरोधी परिषदेतफेर् प्रा. एन. डी. पाटील, मृणाल गोरे, श्ाीपती शिंदे, प्रताप होगाडे, ए. डी. गोलदांज, दादा सामंत व मेधा पाटकर यांनी मंगळवारी सकाळी मंत्रालयाच्या गार्डन गेटसमोर धरणे धरले होते.

या नेत्यांनी दुपारी ऊर्जामंत्री पाटील यांची भेट घेतली असता, मंत्रिमंडळानेच वीज मंडळाच्या विभाजनाचा निर्णय घेतल्याने त्याची अमलबजावणी करावीच लागेल, असे त्यांनी स्पष्ट केले. मात्र, 2 जूनला पुन्हा याबाबत चर्चा करण्याची तयारी त्यांनी दाखविली. पण निर्णय पक्का असेल तर 2 जूनला कसली चर्चा करणार, असा सवाल करीत या नेत्यांनी हे निमंत्रण नाकारले. अखेर, विरोधकांच्या भावना मंत्रिमंडळासमोर ठेवण्याबाबत आपण मुख्यमंत्र्याशी चर्चा करू, असे आश्वासन पाटील यांनी दिले.

यानंतर या नेत्यांनी मुख्यमंत्री देशमुख यांची भेट घेतली असता बुधवारी राज्य मंत्रिमंडळाच्या बैठकीत विभाजनाच्या प्रश्ानवर विचार करण्याचे आश्वासन देशमुख यांनी दिले. राज्य सरकार आता कोणता निर्णय घेते याची वाट पाहून आंदोलनाचा पुढील निर्णय घेतला जाईल, असे प्रा. एन. डी. पाटील व मृणाल गोरे यांनी सांगितले.

 
</text>
</doc>
