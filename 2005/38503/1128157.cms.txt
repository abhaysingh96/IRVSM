<doc>
<docno>1128157.cms.txt</docno>
<text>
 
महामुंबई: मुंबई टाइम्स
सामान्यांना लवकर पाऊस हवा, सत्ताधाऱ्यांना 'एवढ्यात' नको!
[ Tuesday, May 31, 2005  06:55:33 pm]


जयंत होवाळ

कडाक्याच्या उन्हाने हैराण झालेल्या मंुबईकरांना पावसाच्या सरींचे वेध लागले आहेत. मंगळवारी सकाळी आभाळ भरून आल्यावर अनेक आशावादी चेहऱ्यांवर 'चला, आता उकाड्यातून सुटका होणार बहुतेक!' असे उमटणारे भावही याचंच द्योतक. पण, मंुबईतल्या दोन यंत्रणा, तसंच महापालिकेच्या सत्ताधाऱ्यांवर मात्र, 'नको नको रे पावसा' असा जप करण्याची वेळ आली आहे. नालेसफाई आणि खड्डे बुजवण्याची कामं अर्धवट झाल्यामुळे महापालिका टेन्शनमध्ये आहे. दुरुस्तीकामांचा पसारा आवरत नसल्यानेही 'एमएमआरडीए'ला धास्ती लागलीय. महापालिकेच्या पाणी खात्याचं लक्ष मात्र, पावसाच्या आगमनाकडे लागलं आहे.

नालेसफाई, रस्तारुंदीकरण, रस्त्यांवरील खड्डे बुजवणं, आदी कामांचा पसारा मंुबईत मांडला गेलाय. नियोजनाअभावी ही सर्व कामं अद्यापि अपूर्णच आहेत. त्यातच अवचित पावसाला सुरुवात झाली, तर डेब्रिज- मातीत पाणी पडून राडा तर होईलच. त्यात तुंबल्या पाण्यात बरबटून त्रासलेल्या मंुबईकरांनी 'राडा' केला, तर यंत्रणांची पळता भुई थोडी होणार आहे. त्यामुळे आता पर्जन्यराजाची करुणा भाकण्याची वेळ या यंत्रणांवर आली आहे. त्यामुळे या दोन्ही यंत्रणा हवामान खात्याच्या संपर्कात असल्याचं सांगण्यात येेतं. पाऊस मंुबईत नेमका कधी दाखल होऊ शकतो, असा ठोस अंदाज हवामान खातं कधी वर्तवणार, याकडे त्यांचं लक्ष लागलं आहे. त्या आधारावर त्यांना अर्धवट कामांची कंुडली मांडावी लागणार आहे.

रस्त्यावरचे खड्डे बुजवण्यासाठी खर्चाचा प्रस्ताव पालिकेतील सत्ताधारी शिवसेना-भाजपने उशिरा मंजूर केल्यामुळेच पाणी तंुबलं, तर ते जबाबदार राहतील, असा आरोप विरोधी पक्षांनी आणि त्यानंतर खुद्द मुख्यमंत्र्यांनीच केलाय, तर सत्ताधाऱ्यांनी 'एमएमआरडीवर' खापर फोडलं होतं. त्यामुळे या प्रश्नावरून भविष्यात राजकारण पेटण्याची शक्यता आहे. पाऊस उशिराने आला, तर कामं पूर्ण करण्यास वेळ मिळून पेटणारं राजकाणार विझू शकतं. हाही एक पदर असल्यामुळे पावसाची प्रतीक्षा आहे.

यंदा पाऊस दहा जूनऐवजी 16 ते 20 जूनदरम्यान पडेल, असा हवामान खात्याचा प्राथमिक अंदाज असल्याची वृत्तं प्रसिद्ध झाली आहेत. ती वाचून या यंत्रणांनी काहीसा समाधानाचा सुस्कारा सोडला आहे. 20 मेपर्यंत मान्सून बंगालच्या उपसागरात येतो. यंदा त्याचं आगमन सहा दिवस उशिरा झालं. तर केरळमध्ये एक जूनपर्यंत अपेक्षित असताना ते एक आठवडा लांबणीवर पडलं. केरळमध्ये मान्सूनचं स्थान पक्कं होत नाही, तोपर्यंत मंुबईतील त्याच्या प्रवेशाविषयी निश्चित अंदाज धणं शक्य नसतं, असं हवामान खात्यातील अधिकाऱ्यांचं म्हणणं आहे.

 
</text>
</doc>
