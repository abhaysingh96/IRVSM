<doc>
<docno>1128350.cms.txt</docno>
<text>
 
महाराष्ट्र
पुण्यात येणाऱ्या रस्त्यांवर टोल आकारण्याचा प्रस्ताव
[ Tuesday, May 31, 2005  10:49:06 pm]


म. टा. प्रतिनिधी

पुणे : सिंहगडरस्ता, वारजे, बाणेर, पौड या रस्त्यांसहित आणखी तीन रस्त्यांवर लवकरच टोल आकारण्यात येणार असून, या सात रस्त्यांवर टोल नाके उभारण्याला ना हरकत प्रमाणपत्र देण्याचा महाराष्ट्र राज्य रस्ते विकास महामंडळाचा (एमएसआरडीसी) प्रस्ताव पालिका प्रशासनाने स्थायी समितीपुढे मंजुरीसाठी ठेवला आहे. मंगळवारी झालेल्या बैठकीत हा विषय आठ दिवस पुढे ढकलण्यात आला आहे.

एमएसआरडीसीने पुण्याच्या हद्दीत येणाऱ्या सात प्रमुख वाहतुकीच्या रस्त्यांवर टोल आकारण्याचा निर्णय घेतला असून, तसा प्रस्ताव त्यांनी पालिका प्रशासनाकडे पाठवला आहे. पालिका हद्दीतील उपनगरातून शहराकडे जाणाऱ्या, शहरातील आणि उपनगरात प्रवास करणाऱ्या नागरिकांकडून टोल वसूल न करण्याच्या अटीवर ना हरकत प्रमाणपत्र देण्याच्या निर्णय प्रशासनाने घेतला आहे. या प्रस्तावाला स्थायी समितीची मान्यता आवश्यक असल्याने हा प्रस्ताव समितीपुढे मांडला आहे.

सिंहगडरस्ता पालिका जकातनाका क्र. 12, पुणे-बाणेर रस्ता आणि मुंबई-पुणे बाह्यमार्ग हॉटेल सदानंद जवळ, पुणे- बावधन रस्ता आणि मुंबई-पुणे पश्चिम बाह्यमार्ग जंक्शनजवळ, कवेर्रस्त्यावरील वारजे नाक्याजवळ, पुणे- अहमदनगर रस्ता, पुणे-पौड रस्त्यावर चांदणी चौक येथे, कात्रज-कोंढवा रस्ता कोंढवा गावाजवळ हे टोल नाके बसवण्याचा हा प्रस्ताव आहे. यातील पुणे- अहमदनगर आणि कोंढवा वगळता अन्य ठिकाणच्या पूवेर्ला आणि पश्चिमेला राहणाऱ्या नागरिकांना टोल फ्री करण्याची प्रशासनाने प्रस्तावात अट घातली आहे.

हा प्रस्ताव मांडताना प्रशासनाने आणखी काही अटीही घातल्या आहेत. त्यामध्ये जवळच्या नागरिकांना मोफत पास, लाल दिव्याच्या महत्त्वाच्या व्यक्तींच्या गाड्या, लष्कराची वाहने, दुचाकी वाहने, तीन चाकी ऑटो रिक्षा, रिकामे ट्रॅक्टर, पोलिसांची, फायर ब्रिगेड ही वाहने, शववाहिका, आमदार, खासदारांच्या गाड्या यांना सूट देण्यात यावी, असे या प्रस्तावात म्हटले आहे.

कार, सहा आसनी टेम्पो, हलकी वाहने, ट्रक, बसगाड्या, मल्टीअॅक्सेल वाहने यांना टोल आकारण्यात येणार आहे. रस्त्याचे काम आथिर्कदृष्ट्या 25 टक्के पूर्ण झाल्यानंतरच टोल आकारण्यात येईल, असे प्रस्तावात म्हटले आहे. सध्या हा प्रस्ताव आठ दिवस पुढे ढकलण्यात आला आहे. मात्र हा मंजूर झाल्यास पुण्यात येणाऱ्या सर्व वाहनांना टोल भरावाच लागणार आहे.

 
</text>
</doc>
