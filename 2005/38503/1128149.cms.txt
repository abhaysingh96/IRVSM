<doc>
<docno>1128149.cms.txt</docno>
<text>
 
महामुंबई
पोलिसांच्या कमतरतेमुळे अधिकारी चिंताग्रस्त
[ Tuesday, May 31, 2005  06:50:18 pm]


मुंबई टाइम्स टीम

वसई : गेल्या दोन महिन्यांंपासून वसई आणि विरार पोलिस स्टेशनमध्ये इन्स्पेक्टर नाही. तर अनेक पोलिस उपनिरीक्षक आणि कर्मचाऱ्यांंच्या बदल्या झाल्या आहेत. त्यामुळे पोलिसांच्या संख्येत वाढ होण्याऐवजी तुटवडा सुरू असल्याने अधिकारी चिंताग्रस्त झाले आहेत.

वसई तालुक्यात आधीच पोलिसांचं संख्याबळ कमी आहे. त्यात मार्चपासून विरार पोलिस स्टेशनमध्ये इन्स्पेक्टरची जागाच भरली गेलेली नाही. सध्या एपीआय भीमराव टेळे यांच्याकडे कार्यभार सोपवण्यात आला आहे. तर वसई पोलिस स्टेशनमध्ये इन्स्पेक्टर गेल्या दीड महिन्यांपासून रजेवर गेले आहेत ते अद्यापि परतलेले नाहीत. त्या पोलिस स्टेशनचा कार्यभार सध्या सबइन्स्पेक्टटरकडे देण्यात आला आहे. या दोन्ही पोलिस ठाण्यात गेल्या दोन महिन्यांपासून काही गंभीर घटना घडल्या आहेत. त्यामुळे इन्स्पेक्टरची जागा तातडीने भरण्याची गरज आहे. मात्र ही जागा भरण्याऐवजी सबइन्स्पेक्टर आणि काही कर्मचाऱ्यांच्याच बदल्या झाल्या आहेत.

नवघर- माणिकपूर आणि नालासोपारा पोलिस स्टेशनमध्ये सबइन्स्पेक्टर आणि कर्मचाऱ्यांची संख्या कमी झाली आहे. एकतर तालुक्यात गरजेपेक्षा पोलिस बळ खूपच कमी आहे. त्यात गेल्या काही महिन्यांपासून दरोडे आणि चोऱ्यांचं प्रमाण वाढलं आहे. त्याच्यावर आळा बसवण्यात पोलिस आता कुठे यशस्वी ठरले आहेत. पण पोलिस बळ कमी-कमी होत चालल्याने सिनिअर पोलिस अधिकारी चिंताग्रस्त झाले आहेत. वसई डेप्युटी सुपरिटेण्डण्ट कार्यभार डॉ. महेश पाटील यांनी स्वीकारल्यानंतर त्यांनी बिघडलेली कायदा-सुव्यवस्था कडक करण्यासाठी कठोर पावलं उचलली. त्यात त्यांनी आपल्या हद्दीतील गैरधंदे बंद करून टाकले आहेत. त्यामुळे आता या भागात कमाईच नसल्याने कुणी अधिकारी इथे यायला तयार नसल्याचं पोलिस वर्तुर्ळात बोललं जात आहे. पूवीर् वसई खाण समजली जात असे. त्या वेळी इथं येण्यात अधिकाऱ्यांमध्ये स्पर्धा लागत असे.

पोलिस अधिकारी आणि कर्मचारी या भागात येण्यास इच्छुक नसल्याचा फटका इथे बसू लागला आहे. पोलिस बळ कमी असल्याने पोलिसांच्या साप्ताहिक रजा बंद करण्यात आल्या आहेत. एकेका अधिकारी- कर्मचाऱ्याला दिवसपाळी आणि रात्रपाळीही करावी लागत असल्याने त्यांना मानसिक आणि शारीरिक त्रास होऊ लागला आहे. एकतर इथले बहुतेक अधिकारी-कर्मचारी पोलिस ठाण्याच्या हद्दीत निवासाची सोय नसल्याने ते दूरवरून ये-जा करत असतात. या सर्वांचा परिणाम त्यांच्या कामावर होताना दिसत आहे. त्यात 'वरकमाई' बंद असल्याने त्यांच्या नाराजीत भर पडली आहे.

 
</text>
</doc>
