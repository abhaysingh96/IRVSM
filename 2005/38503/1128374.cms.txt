<doc>
<docno>1128374.cms.txt</docno>
<text>
 
महामुंबई
सरकारच्या विरोधात भाजपचा आज 'विश्वासघात दिन'
[ Tuesday, May 31, 2005  11:51:14 pm]


म. टा. प्रतिनिधी

मुंबई : शेतकऱ्यांना मोफत वीज देण्याचे आश्वासन निवडणूक काळात दिले असूनही एक जूनपासून मोफत विजेची सवलत रद्द होत असल्याने राज्यभर उद्या बुधवारी विश्वासघात दिन पाळताना राज्यभर सरकारची प्रतिमा असलेले पुतळे जाळण्याचा कार्यक्रम भारतीय जनता पक्षाचे ज्येष्ठ नेते गोपीनाथ मुंडे यांनी जाहीर केला. राज्यभर तहसील कार्यालयावर धरणे आंदोलन केले जाणार आहे. मंत्रालयासमोर सरकारची प्रतिमा असलेला पुतळा जाळण्याचा कार्यक्रम केला जाईल, असे त्यांनी जाहीर केला.

विजेची टंचाई दूर करण्यासाठी सरकारकडे कोणतेही नियोजन असल्याचा आरोप त्यांनी केला. लोडशेडिंगमुळे निवडणुकीत जनमत विरोधात जाऊ नये, यासाठी कोयना वीज निमिर्ती केंदातील पाण्याचा भरपूर वापर करण्यात आल्याने आता ऐन गरजेच्यावेळी कोयनेतील पाणी साठा संपुष्ठात आला आहे. यास राज्य सरकारच जबाबदार असल्याचा आरोपही त्यांनी केला.

राज्यात विजेचे संकट अतिशय गंभीर आहे. सूर्य आग ओकत असताना जीवाची काहिली कमी करण्यासाठी आवश्यक असलेला वीज पुरवठा होत नसल्याने जनता होरपळून निघत आहे. त्यातच आता कोयनेतील चौथ्या टप्प्यातील वीज निमिर्ती बंद पडत असल्याने लोडशेडिंग सुमारे चार ते पाच हजार मेगावॉटपर्यंत पोहचेल. यामुळे तर जनतेच्या हालांना पारावारच राहणार नाही. यातच कृषी पंपाना मोफत वीज पुरवठा करण्याचा निर्णय रद्द करण्यात आला. यामुळे एक जून म्हणजे उद्यापासून शेतकऱ्यांना कृषी पंपाच्या वापरासाठी पैसे मोजावे लागणार आहेत. राज्यातील काँग्रेस व राष्ट्रवादी काँग्रेसने जनतेचा केलेला हा विश्वासघात आहे, अशी टीका मुंडे यांनी केली.

मंत्रालयासमोर सरकारची प्रतिमा असलेला पुतळा जाळला जाणार असून त्याचे नेतृत्व आपण करणाार असल्याचे त्यांनी सांगितले. तसेच, विजेचा प्रश्ान् सोडविण्यास सरकारला अपयश येत असल्याने राज्यभर मंत्र्यांना गावबंदी केली जाईल, असा इशाराही त्यांनी दिला.

राज्यातील वीज परिस्थितीबाबत ऊर्जामंत्री दिलीप वळसे पाटील यांनी राज्याच्या जनतेला उद्देशून लिहिलेल्या पत्राच्या पानभर जाहिराती वीज मंडळाच्या खर्चाने प्रकाशित केल्या जात आहेत. हा खर्च मंडळाने कशासाठी करायचा, असा सवाल करून, या खर्चाची भरपाई राज्य सरकारने मंडळाला द्यावी, अशी मागणी त्यांनी केली. वीज मंडळाचे विभाजन केल्याने लोडशेडिंगचा प्रश्ान् सुटणार नाही, असे उत्तर त्यांनी मंडळाच्या विभाजनास विरोध आहे काय, या प्रश्ानवर दिले.

 
</text>
</doc>
