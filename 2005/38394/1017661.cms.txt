<doc>
<docno>1017661.cms.txt</docno>
<text>
 
देश-विदेश
उखडण्याचा प्रयत्न
[ Friday, February 11, 2005  12:16:32 am]


वृत्तसंस्था

मोहाली : भारत-पाकिस्तान यांच्यातील क्रिकेट मालिकेवरून वातावरण तापू लागले असताना येथील काही शिवसैनिकांनी पंजाब क्रिकेट असोसिएशनच्या मैदानात घुसून गुरुवारी खेळपट्टी उखडून टाकण्याचा प्रयत्न केला. भारत-पाक यांच्यातील पहिला कसोटी सामना पुढच्या महिन्यात या खेळपट्टीवर होणार आहे.

स्टेडियमच्या दरवाजावरून उडी मारून कुदळ आणि फावडेधारी 10 शिवसैनिक मैदानात घुसले. सभोवती खणलेल्या खंदकावरूनही उडी मारत ते पार खेळपट्टीपर्यंत पोचले. ती उखडून टाकण्याचा त्यांचा प्रयत्न होता. परंतु, खेळपट्टीचे मोठे नुकसान होण्याआधीच सुरक्षारक्षकांनी त्यांना पकडले, असे असोसिएशनचे खजिनदार जी. एस. वालिया यांनी सांगितले. पकडलेल्यांपैकी चारजण पळून गेले, सहाजणांना पोलिसांच्या ताब्यात देण्यात आले आहे. हे शिवसैनिक हरयाणातील हिस्सार व जिंदचे आहेत.

या प्रकारानंतर स्टेडियमभोवती कडेकोट बंदोबस्त लावण्यात आला आहे. शिवसेनेच्या दिल्ली शाखेचे अध्यक्ष जयभगवान गोयल म्हणाले, जोपर्यंत सीमारेषेवरील घुसखोरी पाकिस्तान थांबवत नाही, तोपर्यंत आम्ही त्यांना येथे खेळू देणार नाही.

 
</text>
</doc>
