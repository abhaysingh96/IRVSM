<doc>
<docno>1018427.cms.txt</docno>
<text>
 
सदर
ब्लॅक इज ब्युटिफुल!!!
[ Friday, February 11, 2005  05:56:24 pm]


माझा एक मित्र आहे. शुक्रवार बारा वाजता ' दुनिया इधर की उधर हो जाए ' तो कुणाला सापडत नाही. कारण शुक्रवारी तो ' र्फस्ट डे र्फस्ट शो ' बघत कुठल्या तरी थिएटरमध्ये असतो... मग तो हातिमताई असो किंवा हवस! ' र्फस्ट डे र्फस्ट शो ' नाही बघितला, तर बहुधा आभाळ कोसळेल, अशी भीती त्याला वाटत असावी. शुक्रवारी बाराचा शो आटपला आणि त्याचा फोन आला. भयानक चिडला होता. संतापाने त्याला बोलणंही शक्य होत नव्हतं. जवळजवळ फोनमध्ये ओरडूनच तो म्हणाला , ' संजय लीला भन्साळीला वेड लागलंय! ' क्षणभर मला काही कळलंच नाही. मी विचारलं ' कुठल्या संदर्भात बोलतोयस ?' मी आधी सिनेमा पाहिला. त्याचं नाव होतं ब्लॅक! अरे हे काय नाव झालं का, कॅम्लिन कंपनीने स्पॉन्सर केलाय का सिनेमा ? त्याचे प्रश्न् थांबतच नव्हते.

खामोशी, हम दिल दे चुके सनम, देवदास आम्हाला कळण्याजोगी तरी नावं होती. ब्लॅकनं तिकिट घेऊन बघितल्यानं जरा जास्तच त्रास झाला. मी म्हटलं, अरे तुला झालं काय, पिक्चर बरा नव्हता का ? तो म्हणाला ' तो पिक्चर आहे का ? तो पिक्चरच नाहीए ', असं म्हणून त्याने मला चाटच पाडलं. साधं एक गाणं नाही. नाच नाही. आयटम साँग नाही. मनाला न पटणारे डायलॉग्ज नाहीत. आरडाओरडा नाही. स्कीन शो नाही. हा काय चावटपणा आहे. अरे पिक्चर बघितलाय असं वाटू तरी दे आम्हाला! मी म्हटलं ' अरे गोष्ट आहे की नाही पिक्चरला! ' तर म्हणाला , ' कसली गोष्ट रे! एक मूकबधिर आणि अंध मुलीची तिच्या प्रशिक्षकासोबतचं रिलेशन! तरी म्हटलं ठीक आहे. ओव्हर द टॉप अभिनय नाही. आरडाओरडा नाही. आमचा नॉर्मल पिक्चर बघायचा आनंदच त्यानं हिरावून घेतला. त्यात ती नऊ वर्षांची मुलगी! नऊ वर्षाच्या मुलीसारखी काम करते. लहान मुलीने कसं प्रौढ असल्यासारखं काम करावं. बरं... अमिताभ आणि राणी दिसलीच नाही सिनेमात! त्यांनी चक्क ती पात्रं खरीच असल्यासारखी कामं केली आहेत. संजय लीला भन्साळीला वेड लागलंय! '

त्याचा ब्लॅकविरुद्धचा भडिमार ऐकून हबकलोच!!! कारण प्रोमोज बघून ' ब्लॅक बघायचा ', असं मनाशी कुठेतरी पक्कं केलं होतं. दुसऱ्या दिवशीची ब्लॅकची तिकिटं होती. छातीत जरा धडकीच बसली होती. जायचं की नाही, असा विचार करत होतो. वाटलं पुन्हा एकदा आपल्या ' र्फस्ट डे र्फस्ट शो ' ला फोन करावा. हा पठ्ठ्या बराच वेळ फोन उचलेना. तिसऱ्यांदा फोन लावला. तेव्हा पठ्ठ्याने फोन उचलून हळूच बोलला... 15 मिनिटांत फोन करतो आणि फोन आदळला. मला जरा काळजीच वाटली. हा काय प्रॉब्लेममध्ये तर नाही ना ?

15 मिनिटांत पुन्हा पठ्ठ्या फोनवर हजर! म्हणाला सॉरी यार! ब्लॅक बघत होतो. जवळ जवळ खुचीर्तून उडता उडताच म्हटलं, काय ?... तो म्हणाला पिक्चर काही केल्या डोक्यातून जाईच ना!!! म्हणून पुन्हा बघितला. भन्साळीने वेड लावलं....यार! पाचव्या मिनिटाला मी थिएटरमध्ये होतो. आठ दिवस झाले पिक्चर तीनदा बघून झाला. चुकवलात तर पस्तावाल... ब्लॅक ही हिंदी फिल्म इंडस्ट्रीसाठी एक ' सिल्व्हर लायनिंग ' आहे...

 
</text>
</doc>
