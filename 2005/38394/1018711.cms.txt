<doc>
<docno>1018711.cms.txt</docno>
<text>
 
महाराष्ट्र
अर्थसंकल्पीय चर्चासभेत विरोधकांचा गदारोळ
[ Friday, February 11, 2005  11:10:25 pm]


म. टा. प्रतिनिधी

पुणे : करवाढीला जोरदार विरोध करत भाजप- शिवसेना सदस्यांनी शुक्रवारी महापालिकेने बोलावलेल्या खास सभेत गदारोळ केला. महापौरांच्या आसनाजवळ येऊन घोषणाबाजी केली. या गोंधळातच महापौरांनी सभा मंगळवार पर्यंत तहकूब केली.

पुण्यातील घरमालकांना वाषिर्क करपात्र मूल्य ठरवताना देण्यात येणारी सूट 40 टक्के ठेवण्याचा निर्णय गुरुवारी रात्री काँग्रेसने घेतला. काँग्रेसचे खासदार सुरेश कलमाडी यांनी ही सवलत कायम ठेवण्याच्या सूचना दिल्या होत्या.

या करवाढीला भाजप-शिवसेनेने तसेच काँग्रेसमधील काही नगरसेवकांनी विरोध दर्शवला होता. 40 टक्के सवलत रद्द करण्याचा महापालिका आयुक्त डॉ. नितीन करीर यांनी दिलेल्या प्रस्तावात फेरबदल करून ती सवलत टप्प्या टप्प्याने रद्द करावी अशी शिफारस स्थायी समितीने केली होती. त्यावरही सदस्यांनी आक्षेप घेतला. कलमाडी यांनी विरोध करणाऱ्या सदस्यांशी चर्चा करून ही सवलत कायम ठेवण्याचा निर्णय घेतला.

अर्थसंकल्पावर चर्चा करण्यासाठी बोलावलेल्या खास सभेत करवाढ रद्द करण्याबाबत सभेच्या सुरुवातीलाच विरोधी पक्षाने गोंधळाला सुरुवात केली. त्यामुळे सभागृह नेते रमेश बागवे यांनी 20 फेब्रुवारीपर्यंत सभा तहकुबीचा प्रस्ताव ठेवला. मात्र 20 फेब्रुवारी ही अर्थसंकल्प मंजूर करण्याची अंतीम मुदत असल्याचे विकास मठकरी यांनी सभागृहाच्या निदर्शनास आणून दिले. त्यानंतर 15 फेब्रुवारीपर्यंत सभा तहकूब करण्यात आली.

काँग्रेसची सदस्य संख्या कमी असल्याने तहकुबीवर मतदान घेण्याविषयी शिवसेना गटनेते रमेश बोडके यांनी आग्रह धरला. त्यावेळी काँग्रेसचे 20 तर भाजपचे दुप्पट संख्याबळ होते. मात्र मतदान पुकारण्यात आले नाही.

कररचनेला विरोध करत विरोधी पक्षनेते उज्ज्वल केसकर यांनी सभागृहात भाषणाला सुरुवात केली. व्यापाऱ्यांच्या गोडावूनमध्ये धाड टाकण्यासाठी सर्वसाधारण सभेची परवानगी मागितली आहे. पण अद्याप त्या विषयावर निर्णय झाला नाही.

 
</text>
</doc>
