<doc>
<docno>1017658.cms.txt</docno>
<text>
 
महामुंबई
राष्ट्रवादीला अचानक झोपड्यांचा कैवार
[ Friday, February 11, 2005  12:14:56 am]


म. टा. प्रतिनिधी

मुंबई : मुंबईतील अनधिकृत झोपडपट्ट्यांविरुद्ध राज्यातील आघाडी सरकारची धडक मोहीम जोरात सुरू असताना आघाडीतील घटक पक्ष असलेल्या राष्ट्रवादी काँग्रेसने गुरुवारी अचानक या कारवाईला जाहीर विरोध करून काँग्रेसला आश्चर्याचा धक्का दिला ; त्याचबरोबर, मुंबईतील बांगलादेशी घुसखोरांना बाहेर काढल्याशिवाय हा प्रश्न् सुटणार नाही, अशी भूमिका घेऊन राष्ट्रवादीने एकप्रकारे शिवसेना-भाजप युतीच्या मागणीला अप्रत्यक्ष पाठिंबा दिला. त्याचवेळी, पक्षाच्या या भूमिकेबद्दल आपल्याला काहीच बोलायचे नाही, असे सांगून उपमुख्यमंत्री आर. आर. पाटील यांनी मौन पाळणेच पसंत केले.

राष्ट्रवादी काँग्रेसचे प्रवक्ते वसंत चव्हाण यांनी, विकासाच्या जागा सरकारच्या ताब्यात आल्या पाहिजेतच, पण, कारवाईत तारतम्य बाळगायला हवे, असा सल्ला दिला. या कारवाईबद्दल पक्षाचे अध्यक्ष शरद पवार यांनी याआधीच तीव्र नापसंती व्यक्त केली आहे. आधी पुनर्वसनाची जागा निश्चित करून 95 नंतरच्या झोपड्या हटवल्या पाहिजेत, असे मत पवारांनी व्यक्त केल्याचे निदर्शनाला आणून देऊन चव्हाण म्हणाले की, हजारो कुटुंबे बेचिराख करणे योग्य नाही. मुख्यमंत्री विलासराव देशमुख यांनी हा प्रश्ान् समन्वय समितीपुढे नेण्याचे आश्वासन दिले असले, तरी समन्वय समितीच अस्तित्वात नसल्याने कोणाशी चर्चा करणार, असा सवाल त्यांनी केला.

या कारवाईचा फायदा घेऊन काही बडे बिल्डर भूखंड मोकळे करून घेण्याची शक्यता नाकारता येत नाही. तसेच झोपडीदादा मोकळे झालेले भूखंड लाटून त्यांवर नव्या झोपड्या उभारायलाही कमी करणार नाहीत, अशी भीती त्यांनी व्यक्त केली. या मोहिमेविरुद्ध जनतेचे आंदोलन तीव्र होत असून सरकारची बदनामी होण्याची शक्यता असल्याने आघाडी सरकारला बघ्याची भूमिका घेऊन चालणार नाही. बांगलादेशी घुसखोरांना बाहेर काढल्याशिवाय तसेच येणारे लोंढे थांबवल्याशिवाय हा प्रश्ान् सुटणार नाही, असे ते म्हणाले.

दुटप्पीपणा कशासाठी

अनधिकृत झोपड्या तोडण्याबाबत मंत्रिमंडळात झालेल्या चचेर्च्या वेळी राष्ट्रवादीच्या मंत्र्यांनी सहमती दाखवायची आणि बाहेर मात्र या मोहिमेच्या विरोधात भूमिका घ्यायची हा दुटप्पीपणा कशासाठी असा सवाल काँग्रेसचे प्रवक्त अनंत गाडगीळ यांनी केला. राष्ट्रवादीचे नेते व त्यांचे मंत्री यांच्यात संवाद नसल्याचेच हे लक्षण असल्याचेही ते म्हणाले.

 
</text>
</doc>
