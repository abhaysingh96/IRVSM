<doc>
<docno>1018548.cms.txt</docno>
<text>
 
अग्रलेख
पवारांची पश्चातबुद्धी!
[ Friday, February 11, 2005  08:08:39 pm]


मुंबईतील झोपडपट्ट्या हटविण्याच्या महाराष्ट्र सरकारच्या धडक मोहिमेमुळे मोठे वादळ उठलेले असतानाच आता शरद पवार यांनीही ' आधी पुनवर्सन आणि नंतर झोपडी निर्मूलन! ' अशी ' पॉप्युलिस्ट ' भूमिका घेऊन खळबळ उडवून दिली असली तरी ही पश्चातबुद्धी आहे. शिवाय त्यामागील राजकारण लपून राहणे शक्य नाही.

विधानसभा निवडणुकीत काँग्रेस आणि राष्ट्रवादी यांच्या आघाडीने सत्ता राखल्यानंतर अचानक मुंबईतील झोपड्या हटविण्याची मोहीम सुरू झाली. त्यास पंतप्रधान डॉ. मनमोहन सिंग यांनी मुंबईच्या ' शांघाय ' करणाची केलेली घोषणा कारणीभूत होती. शिवाय या मोहीमेस साक्षात सोनिया गांधी यांचा आशीर्वाद होता. त्यामुळेच मुख्यमंत्री विलासराव देशमुख यांनी त्यात जातीने लक्ष घातले आणि अपेक्षेप्रमाणेच या धडक मोहिमेला झालेल्या विरोधानंतर आता राष्ट्रवादी काँग्रेसला ही उपरती झाली आहे. पण पवार हे या सरकारमध्ये सहभागी असलेल्या राष्ट्रवादी काँग्रेसचे अध्यक्ष आहेत.

राष्ट्रवादीने हे सरकार वेठीस धरल्याची टीका गेले काही दिवस होत असून, त्यामुळे या काँग्रेस आणि राष्ट्रवादी या दोन पक्षांतील मतभेद सध्या विकोपास गेल्याची चर्चा सुरू आहे. या पार्श्वभूमीवर राज्य सरकारने हाती घेतलेला ' झोपड्या हटाव ' हा कार्यक्रम राष्ट्रवादीच्या अनुमतीविना सुरू झाला असेल, असे मानता येणे अशक्य आहे.

मुळात मुंबईतील झोपडपट्टीवासीयांवर अशा प्रकारची धडक कारवाई करताना पोलिसांचे सहकार्य आवश्यक असते आणि सध्या राज्याचे अवघे पोलिस दल हे राष्ट्रवादीचे नेते आणि राज्याचे उपमुख्यमंत्री आर. आर. पाटील यांचा हुकूम झेलत आहे. याचा स्पष्ट अर्थ असा की, आर. आर. पाटील यांच्या कृतिशील सहकार्यामुळेच हा कार्यक्रम राबविला जात आहे!

पवारांना आता अचानक झोपडवासीयांबाबत उमाळा येऊन त्यांनी पुनर्वसनाच्या नावाने गळे काढायला सुरुवात केली असली, तरी सरकारमध्ये त्यांच्याच पक्षाचा वरचष्मा असल्याने पुनर्वसनाच्या कामापासून त्यांना कोणी रोखून धरलेले नाही.

मुळात कोणालाही कोठूनही विस्थापित करताना त्याच्या पुनवर्सनाची योग्य ती जबाबदारी घेणे हे लोककल्याणकारी राज्यात सरकारचे कामच आहे. त्यामुळे ते झालेच पाहिजे याबाबत दुमत असता कामा नये. पण याचा अर्थ सरकारच्या साऱ्या नाड्या ज्यांच्या हाती आहेत, त्यांनीच पुनर्वसनाच्या नावाने सरकारी कामाला खो घालणे, असा होऊ शकत नाही. त्यामुळेच आता पवारांना अचानक सुरू झालेल्या या पोटदुखीमागचे कारण अर्थातच राजकीय आहे. या मोहिमेमुळे मुंबईचे रूप बदलण्याची शक्यता नाकारता येत नाही, तसे झाले तर श्रेयाचे मानकरी सरकारऐवजी काँग्रेसचे नेते होऊ शकतात. त्यामुळेच केवळ पवारच नव्हे तर राष्ट्रवादी पक्षातच अस्वस्थता निर्माण झाली आहे. याचे कारण म्हणजे विधानसभा निवडणुकीत राज्यात सर्वात मोठा पक्ष म्हणून विजयी झाल्यावर राष्ट्रवादी काँग्रेसला आपले बळ होईल तेवढे वाढवायचे आहे.

मुंबईतील झोपडपट्टीवासीयांविषयी आलेला हा अचानक उमाळा आणखी दोन वर्षांनी होऊ घातलेल्या मुंबई महापालिका निवडणुकांवर ' लक्ष्य ' केंदित केल्याने आलेला असू शकतो. काँग्रेसचे मुंबईकर मंत्री सुनिल दत्त यांचा तर या कारवाईला विरोध आहेच. शिवाय मुंबई काँग्रेसचे अध्यक्ष गुरुदास कामत यांनीही यासंदर्भात सूचक मौन पाळलेले आहे. त्यामुळे आता पवारांच्या आग्रहापोटी ही कारवाई थांबली तर ते कामत-दत्त यांनाच नव्हे तर अन्य बहुसंख्य काँग्रेसजनांनाही हवेच असणार. मुंबईचे काय होते त्याची फिकीर आहे कुणाला ?

 
</text>
</doc>
