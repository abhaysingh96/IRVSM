<doc>
<docno>1018579.cms.txt</docno>
<text>
 
अर्थव्यवहार
खाजगी विमा कंपन्यांकडून पॉलिसी घ्यावी का?
[ Friday, February 11, 2005  08:26:27 pm]


प्रत्येक विमा कंपनीला त्या वर्षात व्यवसाय केलेल्या एकूण विमा रकमेच्या 50 टक्के रक्कम ' लाइफ इंश्युरन्स फंड ' म्हणजेच आयुविर्मा राखीव फंड म्हणून नेहमी ठेवावी लागेल. विमाधारकांना बोनस देण्यासाठी, भागधारकांना लाभांश देण्यासाठी किंवा कर्मचाऱ्यांना वितरित करण्यासाठी म्हणून या राखीव फंडाचा कदापिही वापर करता येणार नाही.

कोणतीही विमा कंपनी तिचे संचालक, कर्मचारी, एजंट, अॅक्च्युअरी आणि इतर अधिकारी यांना कोणत्याही प्रकारचे कर्ज देणार नाही. ' आयआरडीए ' ने कोणत्याही प्रकारचे कर्ज अशा लोकांना द्यायला बंदी घातली आहे.इतकेच नव्हे तर विमा कंपनीचे संचालक, कार्यकारी संचालक, अधिकारी, कर्मचारी यांना द्यायच्या जास्तीत जास्त पगारावरही मर्यादा घातल्या आहेत. ' आयआरडीए ' ला जर असे दिसून आले की, जर एखाद्या व्यक्तीला विहित मर्यादेपेक्षा जास्त पगार आणि आथिर्क लाभ देण्यात येत आहेत, तर ती विमा कंपनीला त्या व्यक्तीला मिळणारा लाभ कमी करायला सांगू शकते किंवा त्या व्यक्तीला बदलायला, राजीनामा द्यायला भाग पाडू शकते.

प्रत्येक विमा कंपनीने तिच्या प्रत्येक सर्वसाधारण सभेच्या आणि त्यातील कार्यवाहीची एक प्रमाणित केलेली प्रत ' आयआरडीए ' कडे पाठवणे बंधनकारक आहे.

प्रत्येक विमा कंपनीने प्रत्येक आथिर्क वर्ष संपल्यावर ताळेबंद (बॅलन्स शीट) आणि सर्व प्रकारच्या आथिर्क स्थितीची माहिती देणारी उत्पन्न आणि खर्च दर्शवणारी कागदपत्रे ' आयआरडीए ' कडे सादर करावीत असे बंधन आहे. ' आयआरडीए ' त्यांचे स्वतंत्र ऑडिट करून घेईल. अशा प्रकारे कंपनीची आथिर्क तब्येत नियमितपणे तपासली जाते. यात काही विसंगती आढळल्यास प्रत्येक विसंगतीसाठी पाच लाख रु.पर्यंत दंड होऊ शकेल व तीन वर्षांसाठी कारावास होऊ शकतो. नियमाप्रमाणे विमा कंपनीने ग्रामीण, असंघटित आणि मागास भागांतून आवश्यक तेवढा व्यवसाय केला नाही, तर 25 लाख रुपयांपर्यंत दंड होऊ शकतो.

याशिवाय प्रत्येक विमा पॉलिसीसाठी भारतीय कायदे बंधनकारक आहेत. ' आयआरडीए ' ने प्रत्येक विमा कंपनीला ग्राहकांना योग्य सेवा मिळण्यासाठी ग्राहक तक्रार निवारण विभाग स्थापन करायला लावले आहेत. शिवाय संपूर्ण देशात 12 ठिकाणी विमाधारकांच्या तक्रारींचे झटपट निवारण व्हावे म्हणून विमा ' ओम्बडसमन ' ची स्थापना केली आहे. याशिवाय विमाधारक ग्राहक न्यायालयात किंवा दिवाणी न्यायालयात जाऊन न्याय मिळवू शकतो. अगदी उच्चा न्यायालय आणि सवोर्च्च न्यायालयातही तो दाद मागू शकतो.

हे सर्व नियम सर्व प्रकारच्या विमा कंपन्यांना, खाजगी आणि सरकारी विमा कंपन्यांनाही बंधनकारक आहेत. एवढ्या सगळ्या बंधनांतून आणि नियंत्रणांतून पळवाट काढून आणि चोरमार्गाने सामान्य माणसाची विमा रक्कम बुडवणे किंवा परदेशात नेणे हे खाजगी व परकीय विमा कंपन्यांना जवळपास अशक्य आहे, हे लक्षात घेतले पाहिजे. शिवाय तंत्रज्ञानाचा अधिकाधिक लाभ खाजगी विमा कंपन्या घेत आहेत. त्यामुळे त्यांचा खर्च कमी आहे. तेथे काम करणारेही व्यावसायिक पद्धतीने भरती केले जातात. तेथे कर्मचाऱ्याने योग्य काम केले नाही, तर त्याची लगेच ' छुट्टी ' होते. हा माणूस नातेवाईक आहे, हा माणूस युनियनचा आहे असले तेथे चालत नाही. चांगली सेवा देणे हा आता विमा व्यवसायाचा एक अविभाज्य भाग बनला असून, दावा देताना, कारण नसताना विलंब आणि टाळाटाळ करून चालणार नाही. सरकारी विमा कंपनीच्या नोकरीत आहे म्हणून मी कसेही वागेन असे आता चालणार नाही. सर्व प्रकारचे बाह््य खर्च आणि व्यवस्थापकीय खर्च कमी केले तरच कंपन्या जास्त बोनस देऊ शकतील. या सर्व गोष्टी पाहता असे लक्षात येते की, सरकारी आणि खाजगी असा भेद करून चालणार नाही. कार्यक्षमता आणि कामगिरी (परफॉर्मन्स) एवढाच निकष लावून आणि सेवा व उत्पादनांची ( म्हणजेच विमा योजनांची) गुणवत्ता पाहूनच विमा पॉलिसी खरेदी केली पाहिजे. आणखी एक गोष्ट म्हणजे कोणत्याही सरकारी गोष्टीची आज खात्री देता येत नाही. अनेक सरकारी उद्योग आज विकले जात आहेत. निवृत्त झालेल्या लोकांना त्यांचे हक्काचे पैसे मिळायला सरकारकडून विलंब होत आहे. सरकारी कर्मचाऱ्यांचे पगारही वेळेवर होतातच असे नाही. त्याचप्रमाणे सरकारने पाठिंबा काढल्यावर सरकारी कंपन्यांची अवस्था काय होते याचे उत्तम उदाहरण म्हणजे युनिट ट्रस्ट ऑफ इंडिया ( ' युटीआय '). डोळे झाकून गुंतवणूक करता येणारा आणि 90 हजार कोटीहून अधिक संपत्ती असणाऱ्या ' युटीआय ' चा पाठिंबा सरकारने काढून घेतल्यावर एवढा मोठा असलेला फंड अक्षरश: भुईसपाट झाला. हीच घटना सरकारी विमा कंपन्यांच्या बाबतीतही घडू शकते. तेव्हा सर्व विचार करून चांगल्या विमा योजनेत आपल्या गरजेप्रमाणे पैसे गुंतवणे हेच शहाणपणाचे, मग ती कंपनी सरकारी असो की खाजगी.

क्षितिज पाटुकले

( समाप्त)

 
</text>
</doc>
