<doc>
<docno>1018516.cms.txt</docno>
<text>
 
बहुतांची अंतरे
बडेजाव टाळून रसिक म्हणून येणाऱ्या राजकारण्यांचे स्वागतच करावे
[ Friday, February 11, 2005  07:44:35 pm]


डॉ. सुभाष भेंडे यांनी नाशिकच्या साहित्य संमेलनात राजकारण्यांविषयी आपली नाराजी प्रकट केल्याची बातमी वाचली. राजकारण्यांपेक्षा, त्यांच्या अशा संमेलनावरील प्रभावाचा त्यांनी निषेध केला आहे.

राजकारण्यांनी आपला प्रभाव आणि मोठेपणा दाखवण्यासाठी साहित्य संमेलनास येऊ नये, असे म्हणणे योग्य ठरेल. पण एक रसिक, वाचक अथवा साहित्यिक म्हणून त्यांनी यायला काय हरकत आहे ? राजकारणात राहूनही चांगले लेखन करणारे ना. ग. गोरे, पं. नेहरू, नरसिंह राव आणि रसिक जाणकार म्हणून प्रत्यक्ष आचार्य अत्रे यांनी आपले नाटक ज्यांना अर्पण केले, ते यशवंतराव चव्हाण आपल्याला ज्ञात आहेत. म्हणून त्यांनीही येऊ नये का ? या राजकारण्यांबरोबर त्यांचे अनुयायीही येतात. त्यांच्या येण्याने, राजकारणातील गढूळपणापासून जरा बाजूला राहून थोड्या फार प्रमाणात साहित्यातील सौंदर्याचे दर्शन घडले, तर त्यांच्यावरही चांगले रसिकत्वाचे संस्कार होणार नाहीत का ?

निषेध करायचाच असेल, तर त्यांच्या बडेजावाचाच करावा. राजकारणाची ओवळी वस्त्रे बदलून त्यांनी यावे, असा आग्रह साहित्यिकांनी जरूर धरावा. मंदिरात जसे मुक्तद्वार असावे, लहानमोठा भेद नसावा, तसे त्यांनी स्वत: वागावे, ही अपेक्षा व्यक्त करण्यास प्रत्यवाय नाही. राजकारण्यांना संमेलनात नियमित येऊ दिले, तर त्यांच्यावर साहित्याचे संस्कार करण्याचे काम साहित्यिक स्वीकारतील काय ? की केवळ आत्मानंद, आत्मानुभूतीचा आविष्कार एवढ्यापुरतेच साहित्यप्रसव व्हावे ?

सुरेश पेंडसे, जालगाव, ता. दापोली.

 
</text>
</doc>
