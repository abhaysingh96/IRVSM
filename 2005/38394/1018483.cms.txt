<doc>
<docno>1018483.cms.txt</docno>
<text>
 
हेल्थ
रक्तदाब
[ Friday, February 11, 2005  06:43:50 pm]


रक्तदाब (ब्लडप्रेशर) म्हणजे काय ?

आपल्या शरीरातील रक्त शरीराच्या कानाकोपऱ्यात पोहोचवण्यासाठी रक्तवाहिन्यांमध्ये थोड्या दाबाची आवश्यकता असते. या रक्ताचा रक्तवाहिन्यांवर पडणारा दाव म्हणजेच रक्तदाब. परंतु हाच रक्तदाब जर प्रमाणापेक्षा जास्त पडला तर मात्र हळूहळू रक्तवाहिन्या खराब होतात, व शरीरातील हृदय, मेंदू, डोळे, मूत्रपिंड यासारखी महत्त्वाची इंदिये खराब होऊन आपल्या संपूर्ण आरोग्यावर परिणाम होतो. म्हणूनच रक्तदाब नेहमी कमी ठेवणे महत्त्वाचे ठरते.

रक्तदाब किती असावा ? व तो कसा मोजतात ?

रक्तदाब नेहमी दोन आकड्यांत सांगतात. उदा. 120/80. हृदय जेव्हा आंकुचन पावते, तेव्हा ते आपल्या आकुंचनबरोबर रक्त जोरात रक्तवाहिन्यांमध्ये ढकलते, त्यामुळे रक्तवाहिन्यांमधील बाब वाढतो याला. ' सिस्टॉलिक ' रक्तदाब म्हणतात. हृदय जेव्हा पूर्वपदावर येते तेव्हा हा रक्तदाब कमी होतो, याला ' डायास्टॉलिक ' रक्तदाब असे म्हणतात. सिस्टॉलिक रक्तदाब आधी सांंगून नंतर डायास्टोलिक आकडा सांगण्याची पद्धत आहे.

नॉर्मल रक्तदाब सरासरी 120/80 असतो. तो 140/80 च्या वर गेला की, त्यास उच्च रक्तदाब म्हणतात, उच्च रक्तदाबाबरोबर जर मधुमेह, हृदयविकार, मूत्रपिंडाचा विकार असा एखादा आजार असेल तर मात्र रक्तदाब नेहमी 120/80 किंवा त्याहूनही थोडे कमीच ठेवणे आरोग्यास फायदेशीर असते. असे विविध परीक्षणांवरून दिसून आले आहे. रक्तदाब जेवढा जास्त व तो जेवढी दिवस जास्त तेवढे त्याचे शरीरावर दुष्परिणाम अधिक होतात.

वयस्कर व्यक्तींमध्ये वयानुसार रक्तदाब थोडा जास्त असला तरी चालतो हा गैरसमज असून, रक्तदाब नेहमीच कमी असणे चांगले असते. परंतु काही व्यक्तींमध्ये रक्तदाबाच्या गोळ्या खाऊनही रक्तदाब थोडा जास्तच राहतो. याचा आकडा मोठा असेल तर त्यास सिस्टॉलिक उच्च रक्तदाब म्हणतात. अशा व्यक्तींनाही रक्तदाब कमी केल्याने संभाव्य दुष्परिणाम टाळता येतात.

डॉ. राजशेखर सिंहासन

 
</text>
</doc>
