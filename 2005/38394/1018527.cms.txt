<doc>
<docno>1018527.cms.txt</docno>
<text>
 
लेख: नोंद
बी. राजाराम
[ Friday, February 11, 2005  07:49:52 pm]


किफायतशीर खर्चात संपूर्ण भारतीय बनावटीचे नवीन प्रगत तंत्रज्ञान विकसित करून रेल्वेच्या क्षेत्रात देशाला स्वयंपूर्ण करणारे अधिकारी बोजी उर्फ बी. राजाराम कोकण रेल्वेचे व्यवस्थापकीय संचालक या पदावरून 31 जानेवारीस सेवानिवृत्त झाले.

आंध्र प्रदेशातील येल्लमंचिल येथील राजाराम यांनी 1966 साली ' आंध्र युनिव्हसिर्टी ' त विशेष प्राविण्यासह र्फस्ट क्लासमध्ये इंजिनियरींगची पदवी संपादन केली. त्यांनी खरगपूरच्या आयआयटीत एम. टेक तर 1984 साली इंग्लंडमधील ' कन्स्ट्रक्शन ब्रिटीश कौन्सिल ' ची मॅनेजमेंटची पदविका संपादन केली.

दरम्यान भारतीय रेल्वेत इंजिनियर म्हणून ते दाखल झाले होतेच. दक्षिणमध्य रेल्वेत त्यांनी अतिरिक्त विभागीय इंजिनियर म्हणून आठ वर्षे काम केल्यानंतर त्यांची लखनौमध्ये संशोधन उपसंचालक या पदावर नियुक्ती झाली. तेथे संशोधनाच्या क्षेत्रात उल्लेखनीय काम केल्यावर जॉर्डन व झांबिया येथील रेल्वे प्रकल्पावरही ते काही काळ कार्यरत होते. त्यानंतर ते 1990 साली कोकण रेल्वेत पणजीत ' चीफ इंजिनियर ' म्हणून आले.

760 किलोमीटर लांबीचे 90 बोगदे आणि लहान-मोठे दोन हजार पूल असणाऱ्या कोकण रेल्वेच्या उभारणीत राजाराम यांचा तत्कालीन व्यवस्थापकीय संचालक श्ाीधरन यांच्याइतकाच महत्वाचा वाटा आहे. कारकिदीर्तील उत्तम कामगिरीबद्दल वेळोवेळी अनेक पुरस्कार लाभल्यानंतरही त्यांनी संशोधन क्षेत्रावर अधिक लक्ष केंदित केले.

महानगरांच्या वाहतूक समस्येवर उत्तम तोडगा म्हणून त्यांनी विकसित केलेल्या स्काय बस मेट्रो तंत्रज्ञानाची आज सर्वत्र प्रशंसा होत आहे.

गोव्यातील या प्रकल्पास दोन अपघात झाले असले, तरी हा प्रकल्प लौकरच प्रत्यक्षात येत आहे. स्काय बस, मेट्रो, रक्षा कवच, सेल्फ स्टॅबिलायझिंग ट्रॅक, सतधाम सेफ्टी सिस्टिम, रोशन, टेलेमेडीसीन यासारख्या सतरा विविध तंत्रज्ञानाचे प्रकल्प विकसित करून पेटंट त्यांनी स्वत:च्या नावावर रजिस्टर्ड केले असले तरी त्यांचे स्वामित्व हक्क मात्र राष्ट्रपतींच्या नावे करण्याची दक्षता त्यांनी बाळगली आहे. हे तंत्रज्ञान अन्यत्र वापरावयास देण्याचा निर्णय झाल्यास त्यातून कोकण रेल्वेस रॉयल्टीच्या रूपात भविष्यात मोठा महसूल मिळेल.

सहकारी इंजिनियर व कर्मचाऱ्यांच्या सामूहिक प्रयत्नातून ही मजल गाठता आली असे ते आजही सांगत असतात.

 
</text>
</doc>
