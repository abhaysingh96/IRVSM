<doc>
<docno>1018749.cms.txt</docno>
<text>
 
महामुंबई
'फुकटे प्रवासी पकडा' मोहिमेने टीसीच हैराण!
[ Friday, February 11, 2005  11:53:08 pm]


रेश्मा मुरकर

मुंबई : पश्चिम रेल्वेने सुरू केलेल्या ' फुकटे प्रवासी पकडा ' मोहिमेने फुकट्या प्रवाशांपेक्षा तिकीट तपासनीसांचेच कंबरडे मोडले असून विनातिकीट अथवा नियमबाह्य पद्धतीने प्रवास करणाऱ्यांकडून दंड म्हणून रोज जमा करायच्या ' टागेर्ट ' रकमेत भरमसाठ वाढ करण्यात आल्याने मुंबई डिव्हिजनच्या सुमारे 1200 तपासनीसांना ' टीसीं ' नाच फटका बसला आहे. यातील सुमारे 60 टक्के ' टीसी ' मराठीभाषक असून त्यांच्यात असंतोषाचे वातावरण आहे.

याविषयी पश्चिम रेल्वे प्रशासनाने 10 डिसेंबरला काढलेल्या परिपत्रकानुसार प्रत्येक टीसीला दिवसाला लोकल आणि मेलसाठी दोन हजार रुपये आणि 10 प्रवासी हे टागेर्ट आहे. तर, स्टेशनावर नेमलेल्या टीसीला 750 रुपये आणि चार प्रवासी असे टागेर्ट आहे. रेल्वे बोर्डाच्या नियमाप्रमाणे महिन्याला 30 हजार टागेर्ट अपेक्षित आहे. तो टीसींवर बंधनकारकही नाही.

टीसींचे काम रेल्वेला महसूल मिळवून देण्याचे नसून फुकट्या प्रवाशांना आळा घालण्याचे आहे. नवीन नियमाप्रमाणे ' टागेर्ट ' वसूल न करणाऱ्यांवर कडक कारवाई होणार आहे. मात्र, हे ' टागेर्ट ' अव्वाच्या सव्वा असून आठ तासांच्या ड्युटीत इतक्या विनातिकीट प्रवाशांना पकडणे अशक्य आहे, असे मत टीसींनी व्यक्त केले. शिवाय, खिशात पैसेच नसणाऱ्या फुकट्या प्रवाशांकडून दंड वसूल करता येत नाहीच.

अशा प्रवाशांवर कारवाईसाठी रेल्वेकडे स्वतंत्र सेवा उपलब्ध नसल्याने त्यांची वैद्यकीय चाचणी करून मॅजिस्ट्रेटपुढे उभे करण्याची जबाबदारीही टीसीलाच पार पाडावी लागते. असा एक प्रवासी सापडला, तरी टीसीचा संपूर्ण दिवस कार्यवाहीत जातो. मग, इतर विनातिकीट प्रवाशांना पकडायचे कधी आणि ' टागेर्ट ' पूर्ण करायचे कधी, असा त्यांचा सवाल आहे. शिवाय चर्चगेट वगळता कोणतेही स्टेशन बंदिस्त नाही. त्यामुळे प्रवाशांना विविध मार्गांनी बाहेर पडता येते.

जुलै 2004 पासून दंडाची रक्कम 50 वरून 250 रुपयांवर नेल्यानंतर पश्चिम रेल्वेच्या तिकीट आणि पासविक्रीत वाढ झाली. तिकीटविक्रीतील वाढ तीन टक्के आहे. पश्चिम रेल्वेचा महसूल बिहार, उत्तर प्रदेशसारख्या विभागांच्या तुलनेत अधिक आहे. विनातिकीट प्रवाशांची संख्या कमी झाल्यामुळे असे प्रवासी सापडणेही मुश्कील झाल्याचे टीसी सांगतात.

यासंदर्भात पश्चिम रेल्वेचे चीफ कमशिर्यल मॅनेजर भानू तायल यांनी कोणतीही प्रतिक्रिया देण्यास नकार दिला. ' जे टीसी अकार्यक्षम आहेत, अशांसाठी हे ' टागेर्ट ' रेल्वे वेळोवेळी नेमून देते ,' असे रेल्वेचे जनसंपर्क अधिकारी शैलेंद कुमार यांनी सांगितले. तसे असेल तर ते सर्वच टीसींना सरसकट लावण्याची गरजच काय, असा सवाल टीसींनी केला आहे. हा नियम मागे घेतला नाही तर न्यायालयाचे दरवाजे ठोठावण्याचा निर्णय पश्चिम रेल्वे टीसी संघटनेच्या स्थानीय लोकाधिकार समितीने घेतला आहे.

 
</text>
</doc>
