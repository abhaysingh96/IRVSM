<doc>
<docno>1018751.cms.txt</docno>
<text>
 
महामुंबई
'बेस्ट'चे अपघात वाढले
[ Friday, February 11, 2005  11:54:27 pm]


म. टा. प्रतिनिधी

मुंबई : कमीत कमी अपघातांसाठी नावाजलेल्या ' बेस्ट ' बसेसच्या अपघातांमध्ये होणारी वाढ हा चिंतेचा विषय झाला आहे. मागील पाच ते सहा वर्षांत अपघातांचे प्रमाण 30 ते 32 होते, पण एप्रिल ते डिसेंबर 2004 या कालावधीत हा आकडा 52 वर पोहोचला आहे.

बेस्ट बसच्या अपघातात मरण पावलेल्या किंवा जबर जखमी झालेल्या पादचाऱ्यांना नुकसानभरपाई देण्याचा प्रस्ताव शुक्रवारी ' बेस्ट ' समितीच्या बैठकीत मांडण्यात आला ; तेव्हा अपघातांचे वाढते प्रमाण समोर आले. चालकांची अपुरी संख्या आणि सध्या उपलब्ध असणाऱ्या बस चालकांवर कामाचा पडणारा अतिरिक्त ताण यामुळे हे अपघात घडत आहेत. चालकांना 36 तास काम करावे लागते, असा आरोप समितीचे सदस्य सुहास सामंत यांनी केला. सुमारे 800 चालकांना रक्तदाब, मधुमेह असे आजार आहेत, त्यांना ' अनफिट ' ठरविण्यात आले असले, तरी त्यांच्याकडूनच काम करवून घेतले जाते, असा दावा त्यांनी केला. सुनील गणाचार्य यांनी अपघातांची आकडेवारी सादर करून अपघात रोखण्यासाठी ठोस उपाय योजावेत, अरुद रस्त्यांवर मिनी बसेस सुरू कराव्यात, चालकांचे कौन्सेलिंग करावे, अशी सूचना केली.

अपघात झाल्यावर चालकांना तडकाफडकी कामावरून कमी करू नये, अपघात कशामुळे झाला, त्यास कोण कारणीभूत होते याची माहिती घ्यावी, प्रसंगी चालकांचे कौन्सिलिंग करावे, असे मत समीर देसाई यांनी मोडले. समितीचे अध्यक्ष आशीष चेंबूरकर यांनी अपघातांच्या वाढत्या प्रमाणाची दखल घेत, मेडिकल टेस्ट कमी वेळात पूर्ण करून नवीन भरती करावी, असा आदेश दिला.

महाव्यवस्थापकांचे म्हणणे

अपघात कमी करण्याचे प्रयत्न सातत्याने केले जात असताना, अपघातांच्या प्रमाणात वाढ होत असल्याबद्दल ' बेस्ट ' चे महाव्यवस्थापक स्वाधीन क्षत्रिय यांनी चिंता व्यक्त केली. अपघातांचे प्रमाण कमी होण्यासाठीच चालकांना स्वेच्छानिवृत्ती देण्यात आलेली नाही. मागील सहा महिन्यांत 206 चालकांची भरती करण्यात आली. सध्या राखीव संवर्गातून भरती करण्याचे काम सुरू आहे, अशी माहिती त्यांनी दिली. चालकांना जास्त काम करावे लागते, या सदस्यांनी केलेल्या आरोपांबाबत, माहिती घेण्याचे आश्वासन त्यांनी दिले. चालकांचे कौन्सेलिंग करण्यासाठी प्रत्येक डेपोत शिबिर घेतले जाईल, असेही ते म्हणाले.

 
</text>
</doc>
