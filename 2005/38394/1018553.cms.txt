<doc>
<docno>1018553.cms.txt</docno>
<text>
 
अग्रलेख
पाचवी राणी?
[ Friday, February 11, 2005  08:11:22 pm]


सारे पाश्चिमात्य जग ' व्हॅलेंटाइन डे ' ची तयारी करत असताना ब्रिटनच्या राजघराण्यातील एक प्रेमकथा मोठे वळण घेऊन अंतिम टप्प्यात येऊन पोहोचली आहे.

ब्रिटनचे युवराज चार्ल्स आणि आणि त्यांची जुनी प्रेयसी कॅमिला अखेर एप्रिलमध्ये विवाहबद्ध होणार, हे राजप्रासादातून जाहीर झाले आहे. यामुळे ब्रिटनमध्ये गेली 34 वर्षे चाललेली एक रोचक मालिका संपत असली, तरी 'and they lived happliy ever after ' हा इंग्रजी परिकथांचा हमखास शेवट या कथेलाही लागू पडावा, हे ब्रिटिश जनतेला मात्र मान्य नसावे, असे दिसते.

त्यामुळेच इंग्लंडमधील प्रसिद्ध ' स्काय टीव्ही ' च्या प्रेक्षकांपैकी सत्तर टक्क्यांहून अधिक लोकांनी राजघराण्यातील या विवाहाबद्दल नापसंती व्यक्त केली.

युवराज चार्ल्स याचे वैवाहिक आयुष्य वादळी हेच खरे. त्याची कॅमिलाशी 1971 साली पोलो मैदानावर ओळख झाली आणि लवकरच मैत्रीचे रुपांतर अव्यक्त पेमसंबंधांत झाले, तेव्हा दोघेही अविवाहित होते. तेव्हाच त्यांचा विवाह होता, तर पुढील नाट्य घडलेच नसते. पण याच काळात चार्ल्स नौदलात गेला आणि ' अर्ध्यावरती डाव मोडला, अधुरी एक कहाणी ', अशी स्थिती झाली. या प्रेमकथेतील आणखी एक वळण हे की, कॅमिलानेच चार्ल्सचा विवाह डायना स्पेन्सर या षोडषवषीर्य रुपगविर्तेशी घडवून आणला.

युवराज चार्ल्स व युवराज्ञी डायना यांना दोन मुलेही झाली. तिकडे कॉमिलाही विवाहबंधनात अडकली. पण प्रेमाला कोणतीही बंधने रोखू शकत नाहीत, हेच खरे.

' सर्व बंध तोडूनी जेव्हा नदी धुंद धावे, मीलन वा मरण उभे ते तिला नसे ठावे ', तशीच कॅमिला धुंद होऊन चार्ल्सच्या मागे धावत होती. ' माझी खापरपणजी तुझ्या खापरपणजोबांची कित्येक वषेर् अंगवस्त्र होती ', याचे स्मरण देणारे कॅमिलाचे चार्ल्सबरोबरचे संभाषण कुणीतरी बाहेर फोडले, तेव्हा ती सार्वजनिक टीकेचे लक्ष्य बनली.

लोकांनी तिच्यावर पाव फेकून मारलेच, शिवाय तिचा घटस्फोटही झाला. पुढे डायनानेही घटस्फोट घेऊन राजघराण्याशी संबंध तोडले, तेव्हाही चार्ल्स व कॅमिला एकत्र येऊ शकले असते, पण 1997 मध्ये डायनाचा अपघाती मृत्यू झाला आणि चार्ल्स-कॅमिला या प्रेमीयुगुलाचे मीलन पुन्हा एकदा लांबले.

चार्ल्सच्या आई-वडिलांचा या प्रेमसंबंधांना विरोध असला, तरी कुटुंब आणि समाज यांच्या एकत्रित विरोधाला न जुमानता त्या दोघांनी विवाहबंधनाचा निर्णय घेतला, हे धाडसच म्हणायला हवे.

भारतीय संकेत, रुढी आणि मनोधारणा लक्षात घेता, हा विवाह अनैतिक मानला जाईल. पण तसे करताना त्यांच्या प्रेमाची उत्कटता विसरता येणार नाही. आज चार्ल्सचे वय 57 तर कॅमिलाचे 58 आहे. या वार्धक्याकडे झुकलेल्या वयात ते विवाहबद्ध होत आहेत, याचे कारण वैषयिक नसून मानसिक आहे, हेही ध्यानात घ्यायला हवे.

ब्रिटिश राजघराण्यात रुढींना असाधारण महत्त्व असते. या रुढींनुसार कॅमिला घटस्फोटीत असून तिचा पहिला पती हयात असल्याने चार्ल्स ' राजा ' झाला, तरी ती मात्र ' राणी ' बनणार नाही. असे सहसा घडत नाही.

भरल्या ताटावर बसूनही ताटातील पक्वान्न मात्र खाण्यास बंदी, अशा विचित्र अवस्थेत कॅमिला असणार. असा विवाह न करताही त्यांना आपले संबंध कायम ठेवता आले असते. तरीही त्यांनी विवाह करूनच आपल्या प्रेमाला ' अधिकृत ' करण्याचा निर्णय घेतला, हे युवराजाचे धाडस आणि प्रामाणिकपणाचेच द्योतक आहे. असो.

डायनाच्या मृत्यूनंतर काही काळाने कॅमिलाने चार्ल्सबरोबर सार्वजनिक कार्यक्रमांत उपस्थित राहण्यास सुरूवात केली. नंतर तिने राजपुत्र विल्यम व हॅरी यांच्याशीही जमवून घेतले. आता राणीनेही विवाहाच्या बातमीचे ' स्वागत ' केले आहे. याचा अर्थ शाही घराण्यातील विरोध पूर्ण मावळला नसला, तरी कमी झाला आहे, असे मानता येईल.

प्रश्न ब्रिटिश जनता हा विवाह मान्य करील का ? हा आहे. युवराज्ञी डायनाने बिटिश जनतेची मने जिंकली होती. त्यामुळेच तिने राजवाडा सोडला व पुढे मिळू शकणाऱ्या राणीपदालाही स्वाभिमानापोटी झिडकारले, तेव्हा ती ब्रिटिश जनतेच्या ' ह्रदयाची युवराज्ञी ' बनली. नंतर तिचा ज्या पद्धतीने मृत्यू झाला, त्यामुळे तर तिच्याबद्दलची आत्मियता अधिकच वाढली.

डायना मरण पावली, तेव्हा बकिंगहॅम राजवाड्यासमोर जमलेल्या हजारो शोकमग्न लोकांचा क्षोभही इतका अनावर होता की, विंडसर राजघराण्याचा कधीही न झुकलेला ध्वज तेव्हा अर्ध्यावर आणला गेला नसता, तर कदाचित अघटित घडून तिथली ' राजसत्ता ' उलथून पडली असती. हा इतिहास केवळ तेरा वर्षांपूवीर्चा असल्याने चार्ल्स-कॅमिला विवाहाबद्दल नक्की कोणती प्रतिक्रिया उमटेल, ते सांगता येणार नाही.

ब्रिटिश राज्यव्यवस्थेत राजघराण्याचे स्थान केवळ ' भातुकलीच्या खेळातले ' असले, तरी ब्रिटिश समाजव्यवस्थेत त्याला मानाचे स्थान आहे. म्हणूनच असे म्हणतात की, जगातील सर्व राजघराणी नष्ट झाली, तरी पाच ' राण्या ' शिल्लक राहतील. त्यातल्या चार पत्त्यातल्या आणि एक ब्रिटनची. राणी एलिझाबेथनंतर चार्ल्स यांचा राज्याभिषेक होईल, तेव्हा कदाचित ' पाचव्या राणीचे ' सिंहासन रिकामे असेल. एका उत्कट पेमकथेचे स्मरण ते देत राहील.

 
</text>
</doc>
