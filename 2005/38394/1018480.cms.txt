<doc>
<docno>1018480.cms.txt</docno>
<text>
 
महाराष्ट्र
पाठलागानंतर 3 दरोडेखोर जेरबंद
[ Friday, February 11, 2005  06:41:33 pm]


म. टा. प्रतिनिधी

नाशिक : बँकेवर दरोडा टाकण्याच्या उद्देशाने दबा धरून बसलेल्या एका टोळीतील तिघांना मंगळवारी मध्यरात्री भदकाली पोलिस ठाण्याच्या गस्ती पथकाने पाठलाग करून जेरबंद केले.

काही दिवसांपूवीर्च शहराच्या सिडको भागातील अनेक दुकाने एका रात्रीत फोडण्याच्या घटनेने पोलिसांच्या गस्ती पथकांबाबत नाराजीचा सूर उमटला होता. या पार्श्वभूमीवर भदकाली पोलिस ठाण्याच्या गस्ती पथकाने उल्लेखनीय कामगिरी केली आहे. मंगळवारी मध्यरात्री हे पथक नेहरू गार्डन समोरून गस्त घालत होते.

त्यावेळी त्यांना परशुराम सायखेडकर नाट्यगृहासमोरच्या सोनवणे कलर लॅबच्या तळघराशी संशयास्पद हालचाली सुरू असल्याचा संशय आला. त्यामुळे या पोलिसांनी दबक्या पावलांनी त्या दिशेने जाण्यास सुरुवात केली. त्या ठिकाणी दबा धरून बसलेल्या पाच जणांपैकी एकाचे या पोलिसांकडे लक्ष जाताच त्याने साथीदारांना सावध करत पळ काढला.

गस्ती पथकातील पोलिसांनीही त्यांचा पाठलाग सुरू केला. काही वेळ शिवाशिवीचा खेळ चालल्यानंतर त्यातल्या तिघांना पोलिसांनी जेरबंद करण्यात यश मिळवले. मात्र, दोनजण पळून गेले.

या तिघांची नावे शब्बीर सलीम नूर सय्यद इराणी ( 28), आयत अली बाबूलाल इराणी ( 22) आणि जावेद जाफर सय्यद इराणी ( 23) अशी असून ते श्रीरामपूर येथील अट्टल गुन्हेगार असल्याची पोलिसांची माहिती आहे.

हे सर्वजण दोन-तीन दिवसांपूवीर्च नाशिकमध्ये दाखल झाले होते. त्यांनी शहरातील भदकाली, शालिमार, शरणपूर रोड, नाशिकरोड आदी ठिकाणी टेहळणी केली होती. त्यानंतर सोनवणे लॅबशेजारच्या बँक ऑफ महाराष्ट्रमध्ये लूट करण्याच्या उद्देशाने दबा धरून बसलेले असतानाच त्यांना पोलिसांनी जेरबंद केले.

त्यांच्याकडून चाकू, लोखंडी टॉमी, ब्लेड, धारदार जांबिया, अशी शस्त्रे जप्त करण्यात आली.

 
</text>
</doc>
