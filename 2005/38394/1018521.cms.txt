<doc>
<docno>1018521.cms.txt</docno>
<text>
 
लेख: आयफेल टॉवर
पुरुष बुद्धिमान असतील, पण...
[ Friday, February 11, 2005  07:47:34 pm]


जगात सर्वांत बुद्धिमान कोण ? स्त्री की पुरुष, याचं (समस्त महिला वर्गाला नाराज करणारं) उत्तर हार्वर्ड विद्यापीठातल्या शास्त्रज्ञांनी शोधून काढलं आहे. पुरुषांचा मेंदू महिलांपेक्षा चार टक्के अधिक वेगाने विचार करतो, असं त्यांनी सबळ शास्त्रीय पुराव्याच्या आधाराने सिद्ध केलं आहे. पुरुषांची बुद्धिमत्ता स्त्रियांपेक्षा जास्त असते. खास करून गणित आणि विज्ञानात ते स्त्रियांपेक्षा काकणभर का होईना सरस आहेत, असा त्यांचा दावा आहे.

शास्त्रज्ञांनी स्त्री व पुरुषांच्या मेंदूच्या संदेशांची देवाण-घेवाण करण्याच्या क्षमतांचा अभ्यास केला. त्यात पुरुष उजवे ठरले. या क्षमतेचा बुद्धिमत्तेशी थेट संबंध आहे. त्यामुळेच पुरुषांमध्ये कामं भराभर उरकण्याची शक्ती जास्त असते, असा निष्कर्ष त्यांनी काढला.

कॅनडातले 186 पुरुष आणि 201 महिला विद्याथीर् शास्त्रज्ञांनी या प्रयोगासाठी निवडले. सुरुवातीला प्रत्येकाच्या डोक्याची लांबी मोजण्यात आली. त्यावरून त्या व्यक्तीने पाहिलेलं एखादं दृश्य डोळ्यावाटे मेंदूपर्यंत पोहोचून त्याची प्रतिमा तयार होण्यास किती वेळ लागेल, याचा अंदाज घेण्यात आला. त्यानंतर त्या प्रत्येकाच्या डोळ्यापुढे एक वस्तू ठेवून तिची प्रतिमा त्याच्या मेंदूत उमटायला किती वेळ लागतो, याची इलेक्ट्रोडच्या मदतीने चाचणी घेण्यात आली. आणि तिचा निकाल आपल्या समोर आहे.

पुरुषांच्या मेंदूवरचं मायलिनचं आवरण स्त्रियांपेक्षा किंचित जाड असतं. त्यामुळे त्यांच्या मेंदूतून लहरी वेगानं वाहतात, असंही शास्त्रज्ञांनी शोधून काढलंय.

मेंदूमध्ये स्त्री- पुरुष भेद नसल्याचं आतापर्यंत मानलं जात होतं. फार तर पुरुष जास्त कल्पनाशील आणि स्त्रिया अधिक भावूक असल्याचं मानलं जाई. पण या संशोधनाचे निष्कर्ष जाहीर झाले आणि राजकीय तसंच सामाजिक वाद निर्माण झाले. या निष्कर्षांचा निषेध करणाऱ्या ई-मेलने हार्वर्ड विद्यापीठाचा इन बॉक्स ओसंडून वाहू लागला.

हा शोध लावणारे सगळे पुरुषच असल्यामुळे आगीत तेल ओतल्यासारखं झालं आहे. त्यामुळे आता हा विषय जास्त भडकू न देण्याची काळजी घ्यावी लागतेय. वातावरण ठीक नसल्याचं पाहून थोडा धीर धरायला काय हरकत आहे ? शेवटी बुद्धिमत्ता ही वागणुकीवरूनही ठरवता येते. नाही का ?

 
</text>
</doc>
