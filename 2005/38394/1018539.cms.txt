<doc>
<docno>1018539.cms.txt</docno>
<text>
 
लेख: नोंद
डी. शिवानंदन
[ Friday, February 11, 2005  07:59:23 pm]


गेल्या दशकभरात पोलिस अधिकारी हा टीकेचा, कुचेष्टेचा विषय बनत असताना, काही मोजक्या अधिकाऱ्यांनी खात्याची प्रतिमा उंचावण्यात यश मिळवले त्यांच्यात शिवानंदन यांचा क्रमांक बराच वरचा लावावा लागेल.

चार वर्षे उलटून गेली तरी आजही मुंबईकर त्यांची आठवण काढतात. त्याला मुंबईमधली संघटित गुन्हेगारी मोडून काढण्यात शिवानंदन यांनी मिळवलेले यश कारणीभूत आहे.

अंडरर्वल्ड आणि बॉलीवूड यांच्या संबंधांबद्दल नेहमीच चर्चा होत असे, पण शिवानंदन यांनी त्यांच्यातील संबंध किती खोल गेले आहेत आणि देशदोही कारवायांना अप्रत्यक्षपणे बॉलिवूडमधील काही बडे लोक कसे मदत करत आहेत यावर प्रकाशझोत टाकला. हे करत असताना थेट हिंदी चित्रपटांना पैसे पुरवणाऱ्या भरत शहाला आत टाकण्यात कमी केले नाही. त्यांनी चित्रसृष्टीतील अनेक सिताऱ्यांना ' क्राईम ब्रँच ' मध्ये येणे भाग पाडले. हे करताना खबऱ्यांचे अप्रतिम जाळे त्यांनी विणले.

या काळात पडणाऱ्या प्रसिद्धीच्या झोताचा मोह टाळून, वेळ येताच ते सी.बी.आय.च्या पश्चिम विभागाच्या प्रमुखपदी रूजू झाले. युतीचे सरकार जाऊन आघाडीचे सरकार आले तेव्हाचा हा काळ होता. नवीन सरकारमधील काही ज्येष्ठ मंत्री आणि आपलेच काही सहकारी यांचे निर्णय धोकादायक आहेत हे लक्षात आल्यावर त्यांनी हा निर्णय घेतला. हे करताना त्यांनी विश्वासू सहकाऱ्यांना ' क्राईम ब्रँच ' मधून बाहेर पडण्याचा सल्ला दिला. तो किती योग्य होता हे नंतर उघडकीस आलेल्या तेलगी प्रकरणाने सिद्ध झाले.

मदास विद्यापीठातून एम. ए. झाल्यावर लेक्चरर म्हणून काम केल्यानंतर आय. पी. एस.मध्ये दाखल झालेल्या या अधिकाऱ्याने सी.बी.आय.मध्ये आल्यावर भ्रष्ट केंद सरकारी अधिकाऱ्यांविरुद्ध मोहीम उघडली.

अनेक अधिकारी त्यांच्या जाळ्यात सापडले. तेथून नागपूरचे आयुक्त म्हणून शिवानंदन गेले, पण पुढची पायरी ही मुंबई, ठाणे, पुणे अशा महत्त्वाच्या शहराचे आयुक्तपद ही होती. आता ठाण्यात ते आले आहेत. तेथे सध्या एन्काउंटर जोरात सुरू आहेत. अशा प्रकारे गुन्हेगारांचा नि:पात करण्याचे तोटेही त्यांनी मुंबईत पाहिले आहेत.

पोलिसच या प्रकारचा कसा गैरफायदा घेतात याची अनेक उदाहरणे उघड होत आहेत. त्यामुळे गुन्हेगारीला आळा घालण्याचे वैध मार्ग त्यांना शोधावे लागतील. मुंब्रा हा हाताळायला अधिकाधिक नाजूक विषय बनतो आहे. ठाण्यात बांधकामे प्रचंड प्रमाणात सुरू आहेत.

ठाणे हे ' मिनी मुंबई ' बनले आहे. त्यामुळे मिडिया सॅव्ही शिवानंदन यांना, गडचिरोलीपासून सिंधुदुर्गपर्यंत वेगवेगळ्या पदांवर आणि नंतर मंुबईचे सहआयुक्तपद भूषविताना आलेले अनुभव कामी पडतील. प्रत्येक पदावर काम करताना तेथे चांगली कामगिरी करायची आणि अधिक मोठे आव्हान स्वीकारण्याचे स्वप्न बघायचे, हे करताना कार्यक्षमता आणि सचोटी राखायची हा बाणा त्यांनी गेली तीन तपे जोपासला आहे. त्यामुळे पुढचे पाऊल हे मुंबईच्या आयुक्तपदापर्यंत नेणारे ठरावे. यासाठी ते ठाण्यात भरीव कामगिरी करून दाखवतील यात शंका नाही. फक्त हे करताना, वाचन आणि संगीत श्रवण या आवडींना ते वेळ कसा देतात हे बघायचे.

 
</text>
</doc>
