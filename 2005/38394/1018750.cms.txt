<doc>
<docno>1018750.cms.txt</docno>
<text>
 
महामुंबई
'सरकारी त्सुनामी'नंतर 'बचाव'कार्य सुरू
[ Friday, February 11, 2005  11:53:44 pm]


म. टा. प्रतिनिधी

मुंबई : विस्कटलेले केस... थोडी चुरगळलेली कॉटनची साडी... प्रचंड दमलेल्या चेहऱ्याने त्या आत शिरतात... पाठोपाठ 25-30 माणसांचा लोंढा. आत येताच सवयीने कोपऱ्यातली सतरंजी अंथरत त्या लढाईची व्यूहरचना मांडू लागतात... मांगेलावाडीत पोहोचल्यावर संपूर्ण उद्ध्वस्त झालेल्या झोपड्यांवर सरकारच्या त्सुनामी कारवाईची लाट आलीय, असं उद्वेगाने म्हणतात आणि त्याच क्षणी उमटलेल्या ' विलासराव होश में आव!, आघाडी सरकार होेेश में आव! ' या झोपडीवासीयांच्या घोषणांनी या उद्वेगाला उत्स्फूर्त प्रतिसाद मिळतो...

रोज झोपडी उभारायचा असफल प्रयत्न करणाऱ्या झोपडीवासीयांना मेधाताई आपल्याला भेटायला आल्या, म्हटल्यावरच प्रचंड बळ येतं आणि त्या आवेगात आपल्याकडे कोणता पुरावा आहे, आपण कधीचे रहिवासी आहोत हे सांगायला त्यांच्यात झुंबड उडते. मग त्यांना थोपवत , ' बाबांनो, जे काय सांगताय ते अगदी खरं सांगा. कारण आपल्याला ज्या हक्कांसाठी भांडायचंय, तो पूर्णपणे सत्याच्या पाठबळावर उभा राहिला पाहिजे ' असं सांगत त्या वस्तुस्थितीचेही भान आणून देतात आणि पुढच्या क्षणी चष्मा काढून त्या लोकांकडील पुराव्याचे सगळे कागद तपासायला बसतात.

पाडलेल्या झोपड्या पुन्हा उभारण्यासाठी मेधा पाटकर यांनी कंबर कसलीय. बुलडोझर फिरलेल्या वस्त्यांमध्ये फिरून उद्ध्वस्त माणसांना दिलासा द्यायची आणि त्यांच्या पुर्नवसनाची मोहीम त्यांनी हाती घेतली आहे. त्यासाठी जुहूची मांगेलावाडी, विक्रोळीचे कन्नमवार नगर, मानखुर्दचे रफीक नगर, मालवणीचे अंबुजवाडी यासारख्या विविध भागात त्यांची पायपीट सुरू आहे... ' तामिळनाडू, केरळ मधल्या त्सुनामीग्रस्तांमध्ये काम करून नुकतेच आम्ही मुंबईत आलो. पण झोपड्यांवर ज्या अमानुषपणे सरकारी कारवाईचा बुलडोझर फिरत आहे, ते पाहाता सरकारनिमिर्त त्सुनामीची लाटच उलटलीय असे म्हणायला हवे ', अशी तिखट प्रतिक्रिया पाटकर व्यक्त करतात. ' पाडलेली घरे उभारण्यासाठी आता आपणच पुढे यायला हवे त्याकरिता कुठचा मुहूर्त घ्यायचा हे तुम्हीच ठरवा आणि बेधडक कामाला सुरूवात करा ' असे आवाहन त्या करतात, तेव्हा ' तारणहार ' गवसल्याचा आनंद झोपडीवासीयांच्या चेहऱ्यावर झळकाते. या मोहिमेत पाटकर यांच्यासह आनंद पटवर्धन, चित्रा पालेकर, दिलीप डिसोझा आदी विविध क्षेत्रातले मान्यवर तसेच अनेक कार्यकतेर् एकत्र आले आहेत.

या झोपड्यांना भेट द्यायला निघताना आतापर्यंतचा झोपड्या पुन्हा बांधून देणार का आणि निव्वळ झोपड्या बांधून त्यांचे खरोखरच पुर्नवसन होईल का, असे विचारले असता ,' उपजिविकेसाठी मंुबईत आलेल्या लोकांना सरकारने त्यांच्या गावातच उपजिविकेचे साधन निर्माण करून दिले, तर कशाला कोण इथल्या उकीरड्यात राहायला येईल, असा उलट सवाल त्या करतात. विकासाच्या सबबीखाली झोपड्या पाडण्याचा आव आणला जात असला तरी, महत्त्वाच्या ठिकाणचे भूखंडावर कब्जा करणे, हा काही मंडळींचा डाव असून त्यासाठीच सर्व सुरू आहे, असा आरोप त्या करतात.

झोपडीवासीयांसाठीचा लढा यापुढेही सुरूच राहणार असल्याचा निर्धार व्यक्त करून त्या उठतात, तेव्हा बेघर झालेली अनेक मंडळीही उभी राहतात. अस्तित्वाच्या या लढ्यात पाटकर त्यांच्या मदतीने उभे ठाकण्यासाठी!

 
</text>
</doc>
