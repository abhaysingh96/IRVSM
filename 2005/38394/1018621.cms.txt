<doc>
<docno>1018621.cms.txt</docno>
<text>
 
लेख
अनिश्चिततेच्या भोवऱ्यातील श्रमजीवी
[ Friday, February 11, 2005  09:06:24 pm]


माथाडी कामगार आणि सुरक्षा रक्षक यांची आज राज्यातील स्थिती कमालीची हलाखीची आहे. कायद्याचे संरक्षण नाही आणि कोणीही नेता त्यांच्या प्रश्नात लक्ष घालावयास तयार नाही. त्यामुळे त्यांचे भवितव्य अनिश्चित झाले आहे...

सुरक्षा रक्षक मंडळ मोडीत काढायला निघालेल्या कामगार मंत्री नबाब मलिक यांनी, टीकेचा भडिमार सुरू झाल्याने माघार घेत कायदा मोडीत काढण्याचा नव्हे तर त्यात सुधारणा घडवून आणण्याचा आपला हेतू असल्याची भूमिका घेतली आहे. त्यांची ही भूमिका असेल, तर त्याचे स्वागत केले पाहिजे. याचे कारण सुरक्षा रक्षक कायद्याला 25, तर माथाडी कायद्याला 35 वषेर् झाली आहेत. त्यामुळे कालानुरूप निर्माण झालेल्या त्रुटी दूर करण्याची गरज आहेच ; पण ते करण्यापूवीर् कामगार मंत्र्यांनी हे कायदे करण्यामागील भूमिका समजून घेणे आवश्यक आहे.

गावात दुष्काळ आणि रोजगाराचे दुसरे साधन नसल्यामुळे 30-35 वर्षांपूवीर् पश्चिम महाराष्ट्रातूनही लोक मुंबईकडे धाव घेत होते. धट्टेकट्टे शरीर हीच गुणवत्ता असल्याने हमालीसारखी कष्टाची कामे त्यांनी स्वीकारली. गटांच्या वा टोळीच्या माध्यमातून हे कामगार काम करीत. अंगावरच काम असल्याने ठराविक पगार नव्हता. आयुष्यभर घाण्याला जुंपलेल्या बैलासारखीच स्थिती होती.

या पार्श्वभूमीवर 1969 च्या सुमारास माथाडी कायदा करून कामगार म्हणून या कष्टकऱ्यांना संरक्षण मिळवून देण्याचा प्रयत्न करण्यात आला. त्यासाठीच माथाडी मंडळांची स्थापना करण्यात आली. हजारो कष्टकऱ्यांच्या जीवनाला आधार मिळाला. निश्चित वेतन, बोनस, रजेचा पगार, भविष्य निर्वाह निधी, ग्रॅच्युइटी असे लाभ मिळू लागले.

परंतु कालौघात या कायद्यात काही त्रुटी निर्माण झाल्या असून मालक त्याचा फायदा उठवत आहेत. माथाडी मंडळांमार्फत कामगार घेण्याचे टाळणे, असलेल्या कामगारांना काढून टाकणे, ठरल्याप्रमाणे वेतन न देणे असे प्रकार होऊ लागले आहेत. पोलिसही बऱ्याच वेळा मालकांचीच बाजू घेतात. वास्तवात अशा प्रकरणात मालकास त्याचा माल हलविण्यासाठी पोलिसांनी संरक्षण देता कामा नये. पण पोलिस कामगारांनाच धाक दाखवतात. न्यायालयात दाद मागितली, तरी तेथेही निर्णय लागण्यास विलंब लागतो. परिणामी कामगारांची परवड होते. त्यामुळे कामगाराच्या प्रश्ानवरून वाद निर्माण झाला असेल, तर मालकाला पोलिसांचे संरक्षण मिळता कामा नये. त्याचप्रमाणे माथाडी मंडळांमार्फतच कामगारांची भरती झाली पाहिजे व याबाबत कुणालाही सूट मिळणार नाही, अशी तरतूद कायद्यात करण्याची गरज असल्याचे माथाडी कामगारांचे एक नेते बाबूराव रामिष्टे यांनी सांगितले.

माथाडी कायदा महाराष्ट्रातच आहे. या कायद्यामुळे माथाडी कामगारांना चांगले वेतन मिळू लागले ; पण त्याचा एक उलटा परिणामही झाला आहे. खर्च वाढू लागल्याने मालक अन्य राज्यांत जाण्याचा प्रयत्न करतात. त्यामुळे देशभरच असा कायदा लागू होण्यासाठी प्रयत्न व्हायला हवेत, असेही रामिष्टे म्हणतात.

माथाडी कामगारांच्या बुरख्याखाली मोठ्या संख्येने गुंड आज या क्षेत्रात घुसले आहेत. एका टोळीप्रमुखानेच आपली पोरे माथाडी कामगार म्हणून कामाला लावली आहेत. नवी मुंबई येथील कृषी उत्पन्न बाजार समितीतून याची सुरुवात झाली व ही विषवल्ली आता बरीच पसरली आहे. माथाडींच्या अनेक टोळ्यांमध्ये असे पाहुणे शिरले असून काम न करताच ते पगार घेत आहेत. मालकांकडून खंडणी वसूल करण्याचे कामसुद्धा त्यांच्या माध्यमातून होते. 250 ते 300 गुंड अशाप्रकारे काम करीत असून त्यांच्या माध्यमातून दरमहा मोठी रक्कम चाळीत पोहोचवली जात असल्याचे सांगण्यात येते. मात्र याबाबत कुठल्याच माथाडी नेत्याची बोलण्याची तयारी नाही. किंबहुना या पोरांचाच उपयोग आपली वतने टिकविण्यासाठी काही नेत्यांकडून केला जात आहे. त्यामुळे नबाब मलिक यांना येथूनच साफसफाईला सुरुवात करावी लागेल.

माथाडींची अशी स्थिती आहे, तर सुरक्षा रक्षक कायद्याला सरकारनेच हरताळ फासण्याचे काम केले आहे. कंत्राटी पद्धत बंद करून सुरक्षा रक्षक म्हणून काम करणाऱ्यांचे शोषण थांबविण्याच्या हेतूने ' कायदा व सुरक्षा रक्षक मंडळ ' स्थापन करण्यात आले होते. ज्या कामगारांना कायद्यातील तरतुदीपेक्षा अधिक वेतन मिळत होते, त्यांना कायद्यातील तरतुदींपासून मोकळीक होती. मात्र याचाच गैरअर्थ लावून 29 खाजगी एजन्सींनाच अपवाद करण्यात आला. हे प्रकरण सुप्रीम कोर्टापर्यंत पोचल्यानंतर खाजगी एजन्सींना वगळणारी सुधारित अधिसूचना काढण्याचे आश्वासन राज्य सरकारने 1992 मध्ये दिले होते. पण ही अधिसूचना निघाली नाहीच ; उलट कायद्यात सुधारणा करून अधिकाधिक एजन्सींना मान्यता दिली गेली. मुळात 29 वर असलेली या एजन्सींची संख्या शिवसेना-भाजप युतीच्या काळात 78 वर गेली. आघाडी सरकारच्या काळात सतीश चतुवेर्दींनी त्यात भर घातल्यामुळे ती दोनशेच्या पुढे गेली आहे. आता न्यायालयानेच स्थगिती दिल्याने नव्या एजन्सींना मान्यता देण्यात येत नसली तरी ती न घेताच 300 वर एजन्सीज काम करीत आहेत.

कायद्यातील तरतुदीनुसार ज्या आस्थापनांची, उद्योगांची नोंदणी सुरक्षा रक्षक मंडळाकडे झालेली असेल, त्यांच्याकडे खाजगी एजन्सींना सुरक्षा रक्षक ठेवता येत नाहीत. पण या तरतुदीचे सर्रास उल्लंघन होते आहे. यात खाजगी उद्योगच नसून म्हाडा, राज्य उद्योग विकास महामंडळ, एमएमआरडीए, रस्ते विकास मंडळ, राज्य वीज मंडळ, मुंबई महापालिका अशा सरकारी यंत्रणाही आहेत. कायद्याचे पालन करण्यात आले, तर किमान चार ते पाच हजार मराठी तरुणांना सुरक्षा रक्षक म्हणून नोकरी मिळू शकणार आहे. कायद्यातील तरतुदींचे पालन न करणाऱ्या खाजगी एजन्सी तसेच उद्योगांवर कारवाई करण्याचे अधिकार पूवीर् मंडळाला होते. परंतु कायद्यात सुधारणा करताना ते काढून टाकण्यात आले. त्यांची पुर्नस्थापना करणे आवश्यक आहे.

सध्या मंडळामार्फत नोकरी करणाऱ्या रक्षकाला 3200 रु. पगार मिळतो. पण कितीही वर्षं नोकरी केली, तरी पगार तोच राहतो. म्हणजे 1981 साली लागलेल्या व काल-परवा लागलेल्या सुरक्षा रक्षकाला पगार सारखाच मिळतोे. यात सुधारणा करून काही वाढ मिळेल, अशी तरतूद होणे आवश्यक आहे.

खाजगी एजन्सी दोन हजार रु. पगार देऊन बारा-बारा तास काम करून घेत असतात. यामुळे वर्षाकाठी ठाणे-मुंबईच्या परिसरातच किमान 100 कोटी रु. खाजगी मालकांच्या घशात जात असावेत, असा अंदाज आहे. यामुळेच भूछत्रासारख्या एजन्सी निर्माण होत आहेत. याला पायबंद घालून मंडळामार्फतच सुरक्षा रक्षक नेमण्याचा निर्णय झाल्यास एक पैशाचाही बोजा न घेता नबाब मलिक लाखाहून अधिक रक्षकांच्या जीवनात शाश्वती निर्माण करू शकतील. कायद्याचा आढावा घेताना कामगार मंत्र्यांनी याचा विचार करावा, अशी अपेक्षा आहे.

प्रभाकर नारकर

 
</text>
</doc>
