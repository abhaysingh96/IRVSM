<doc>
<docno>1018742.cms.txt</docno>
<text>
 
देश-विदेश
नक्षलवाद्यांच्या गोळीबारात 6 पोलिस ठार
[ Friday, February 11, 2005  11:47:19 pm]


वृत्तसंस्था

बंगलोर : पंतप्रधान मनमोहन सिंग यांच्या दौऱ्याच्या आदल्याच दिवशी, गुरुवारी मध्यरात्री सुमारे 110 नक्षलवादी अतिरेक्यांनी तुमकुरमधील राखीव पोलिसांच्या छावणीवर हल्ला चढवून केलेल्या बेछूट गोळीबारात 6 जवान आणि एक नागरिक ठार तर 5 जण जखमी झाले.

पोलिसांनी गेल्या आठवड्यात कडवा नक्षलवादी अतिरेकी साकेत राजन ऊर्फ प्रेम आणि त्याच्या साथीदाराला चिकमंगळूर जिल्ह्यात कंठस्नान घातले होते. त्याचा सूड म्हणून हा हल्ला झाल्याचे मानले जाते. अतिरेक्यांनी ' आम्ही परत येऊ ', अशी धमकी देणारे पत्र चिकटवले आहे.

पावागड तालुक्यात झडतीसत्र पार पाडून हे जवान वेंकम्मणहाळी या गावातील तळावर परतले होते. शाळेत त्यांनी तात्पुरता तळ ठोकला होता. अवघे 30 जवान तेथे होते आणि त्यांच्याकडे साध्या गन होत्या. मध्यरात्री तीन व्हॅनमधून 110 नक्षलवादी आले. त्यांच्याकडे एके 47 रायफली होत्या. पहारेकऱ्याला गोळ्या घालून त्यांनी शाळेत प्रवेश केला आणि बेफाम गोळीबार सुरू केला. जवानांनी त्यांच्या प्रतिकाराचा प्रयत्न केला, असे पोलिस महासंचालक एस. एन. बोरकर यांनी सांगितले.

 
</text>
</doc>
