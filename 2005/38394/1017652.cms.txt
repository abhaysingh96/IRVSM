<doc>
<docno>1017652.cms.txt</docno>
<text>
 
महामुंबई
'शिवालया'चा राजयोग संपुष्टात
[ Friday, February 11, 2005  12:12:41 am]


प्रभाकर नारकर

मुंबई : विधानसभा निवडणुकीत शिवसेना-भाजप युतीच्या झालेल्या धक्कादायक पराभवाच्या पार्श्वभूमीवर शिवसेना नेते राज ठाकरे यांनी नरीमन पॉइंट येथील ' शिवालय ' या कार्यालयात बसून शिवसैनिकांबरोबर सुरू केलेल्या थेट संपर्कमोहिमेला ' मातोश्री ' वरूनच सुरुंग लावण्यात आल्याने त्यांना ही मोहीम आवरती घ्यावी लागल्याची चर्चा सध्या सुरू आहे. यासंदर्भात संपर्क साधल्यावर, आपल्याला याबाबत काहीच म्हणायचे नाही, असे सांगून राज यांनी बोलके मौन पत्करले. शिवालयात विचारणा करता, महिना-दीड महिन्यापासून राज तेथे येत नसल्याचे सांगण्यात आले.

दिल्लीपाठोपाठ युतीला विधानसभेतही पराभव स्वीकारावा लागल्यामुळे शिवसैनिकांमध्ये निराशेचे वातावरण होते. त्यामुळे, आठवड्यातून दोन दिवस नियमितपणे शिवालयात बसून शिवसैनिकांशी थेट संपर्क साधण्याचा निर्णय राज यांनी घेतला होता.

सेनेतील नेतृत्त्वावरून राज आणि उद्धव ठाकरे यांच्यात मतभेद असल्याची चर्चा गेल्या दोन-तीन वर्षांपासून सुरू आहे. त्यामुळे राज यांच्या निर्णयाच्या बातम्या प्रसिद्ध होताच अनेकांच्या भुवया उंचावल्या होत्या.

राज यांनी बुधवार आणि शुक्रवार असे दोन दिवस शिवालयात बसण्यास सुरुवात केली होती. त्यांच्या निर्णयाची शिवसैनिकांमध्ये तसेच स्थानिक पदाधिकाऱ्यांमध्ये अनुकूल प्रतिक्रिया उमटली होती.

शिवालयात इतर दिवसांच्या तुलनेत हे दोन दिवस गडबड उडत होती. अनेक शिवसैनिक आणि पदाधिकारी यानिमित्ताने राज यांना भेटून जात. वैयक्तिक अडचणींबरोबरच आपापल्या भागातील प्रश्ान्ही राज यांच्याकडे मांडले जात होते.

साधारण तीन आठवडे हा उपक्रम सुरू राहिला. नेत्यांपैकी कोणीतरी आपले म्हणणे ऐकून घेत असल्याच्या भावनेमुळे सामान्य शिवसैनिकांचा शिवालयातील राबता वाढू लागला होता. मात्र राज यांचा वाढता संपर्क काहीजणांच्या चिंतेचा विषय बनला आणि त्यातून ' मातोश्री ' वर तक्रारी गेल्याचे सांगण्यात येते. तीन आठवड्यांनी राज यांना शिवालयात जाऊन बसू नका, अशा सूचना देण्यात आल्या आणि त्यांनी ही संपर्कमोहीम थांबवली असे सांगण्यात आले.

 
</text>
</doc>
