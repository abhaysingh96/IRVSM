<doc>
<docno>1018576.cms.txt</docno>
<text>
 
अर्थव्यवहार
बेकायदा करी फायदा!
[ Friday, February 11, 2005  08:25:23 pm]


शिक्षण हा चांगला उद्योग आहे. ' डून स्कूल ' ची वाषिर्क फी आहे (फक्त) रु. 1,27,000/- आपल्या वैद्यकीय, अभियांत्रिकी शिक्षणसंस्था वेगळं काय करतात ? पण एवढी मोठ्ठाली उदाहरणं नकोच.

आपण हैदराबादला जाऊ. तेथे आज हजाराहून अधिक ग्रामशाळा आहेत. झोपडीवजा वास्तूतून चालणाऱ्या या शाळांची फी आहे मासिक शंभर रुपये. तरी शाळा भरतात. कारण पालक शिक्षणाबाबत जागृत झाले आहेत. गंमत म्हणजे यातील बहुतेक शाळांना सरकारमान्यता नसते. नोंदणी टाळावीच लागते, कारण बोकांडी बसणारे जाचक नियम. अधिकृत बनून उद्योग बंद पडण्यापेक्षा अनधिकृतपणे तो चालवणं कधीही हितकारकच. हा शाळेतला पहिला पाठ! वर्गाची लांबीरुंदी, मैदान वगैरेबाबतचे नियम सरकारी शाळांनाही पाळणं अशक्य होतं. पण शाळा सरकारी, तिला जाब कोण विचारी ? पण हे अनधिकृतपणे चालतं ? योग्य हात ' ओले ' केले की, सर्व काही चालतं! (हा दुसरा पाठ!). दरही ठरलेले, बरं का! दहा टक्के नफा ' तिकडे ' पोहोचवायचा. अगदी रोकडच हवी असं नाही. ' सिम कार्डा ' पासून रमबाटलीपर्यंत काहीही चालतं. तेवढीच त्या उद्योगांचीही भरभराट!

अनधिकृत शाळांचे दोन मोठे फायदे आहेत. एक तर या शाळांतून शिक्षक हजर असतात. बहुतेक सरकारी शाळांतून मात्र अधेर्अधिक शिक्षक गायब असतात. दुसरं असं की, सरकारी शाळांत इंग्रजी माध्यमही नसतं. मातृभाषा, मग ती उर्दू असली म्हणून काय झालं ? ती शिकून काय कुठे नोकऱ्या मिळतात ? थोडक्यात, शाळाचालक आणि मुलांचे पालक दोघांच्याही दृष्टीने सरकारअमान्य शाळेतील गुंतवणूक लाभदायी ठरते.

सुधीर सुखटणकर

 
</text>
</doc>
