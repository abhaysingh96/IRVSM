<doc>
<docno>1018674.cms.txt</docno>
<text>
 
महामुंबई
वाङ्मयाचे गारूड कायम...
[ Friday, February 11, 2005  10:26:34 pm]


म. टा. प्रतिनिधी

मुंबई : वाढत्या किमतींसह अन्य अनेक कारणांमुळे मराठी ललित साहित्य तसेच अन्य विषयांवरील पुस्तकांची विक्री होत नसल्याची ओरड नेहमीच केली जात असली तरी नाशिक येथे नुकत्याच पार पडलेल्या अखिल भारतीय मराठी साहित्य संमेलनाने मात्र निराशेचा हा सूर विसरायला लावणारा नवा आश्वासक सूर मराठी प्रकाशकांना ऐकवला आहे. या संमेलनात सुमारे तीन कोटी रुपयांची पुस्तके विकली गेल्याचा या क्षेत्रातील जाणकारांचा अंदाज आहे.

गेल्या वर्षी औरंगाबाद येथे झालेल्या अखिल भारतीय मराठी साहित्य संमेलनात प्रथमच पुस्तकांच्या विक्रीने लाखांच्या हिशेबातून कोटीवर उड्डाण केले. हा आकडा तीन कोटींवर नेत नाशिक संमेलनाने त्यावर कडी केली. त्याचबरोबर अक्षर वाङ्मयाचे गारूड उतरते आहे...ललितेतर साहित्याच्या तुलनेत ललित वाङ्मयाची मागणी कमी होत आहे, या धारणेतही तथ्य नसल्याचे संंमेलनाने दाखवून दिले.

प्रकाशन क्षेत्रात आघाडीवर असलेल्या ' राजहंस प्रकाशन ' ची आतापर्यंतच्या संमेलनातील सर्वाधिक पुस्तक विक्री नाशिक संंमेलनात झाली. यावेळी ' राजहंस ' ने सुमारे साडे चार लाखांच्या विक्रीचा टप्पा गाठला, अशी माहिती ' राजहंस ' चे विनायक पणशीकर यांनी दिली. आज लोकांना पुस्तके खरेदी करण्याची इच्छा आहे आणि त्याची क्षमताही त्यांच्याकडे आहे. मात्र दुकानांत जाण्यासाठी त्यांच्याकडे वेळ नाही. अशा स्थितीत लोकांपर्यंत पुस्तके पोहोचली तर त्यांची विक्री नक्कीच होते, हेच यावरून स्पष्ट होते, असे पणशीकर म्हणाले. आमच्या प्रकाशनाच्या ललितेतर विषयांवरील पुस्तकांचा खप चांगला झालाच पण त्याचबरोबर ललित साहित्यालाही उत्तम प्रतिसाद मिळाला, असे त्यांनी नमूद केले.

' पॉप्युलर प्रकाशन ' चे अरुण दिघे यांनीही संमेलनात पुस्तक विक्रीला उत्तम प्रतिसाद मिळाल्याचे नमूद केले. जी. ए. कुलकणीर्, भालचंद नेमाडे, विजय तेंडुलकर, केशव मेश्राम तसेच विंदा करंदीकर, कुसुमाग्रज, ना. धों. महानोर आदींच्या साहित्याला मोठी मागणी होती. त्याचबरोबर जुन्या व फारशा कुठे न मिळणाऱ्या पुस्तकांचीही चांगली विक्री झाली. तसेच संजीव कपूर, तरला दलाल यांच्या पाकशास्त्रावरील पुस्तकांनाही चांगली उचल होती, असे त्यांनी सांगितले.

या संमेलनात पुस्तक विक्री तीन कोटींच्या घरात नक्कीच झाली असावी, असा अंदाज या क्षेत्रातील अनुभवी अरुण साठे यांनी नोंदवला. पुस्तके विकत घेण्यासाठी आता लोक तयार आहेत, मात्र त्यासाठी प्रकाशकांना, विक्रेत्यांना त्यांच्यापर्यंत जावे लागेल, हेच यावरून दिसून येते, अशी टिप्पणी साठे यांनी केली.

 
</text>
</doc>
