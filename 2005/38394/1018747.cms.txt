<doc>
<docno>1018747.cms.txt</docno>
<text>
 
महामुंबई
आचारसंहिता पुढे ढकलण्याची विनंती अमान्य
[ Friday, February 11, 2005  11:52:24 pm]


म. टा. प्रतिनिधी

मुंबई आचारसंहिता लागू झाल्यामुळे अनेक कामे तर थांबलीच आहेत, परंतु अर्थसंकल्प मंजुरीचे कामही अडचणीत आल्याने ती पुढे ढकलली जावी ही चार नगरपालिकांनी केलेली विनंती मुंबई हायकोर्टाने फेटाळून लावली आहे. या चारही नगरपालिकांच्या अर्थसंकल्पात सवंग घोषणा नसल्याची छाननी निवडणूक आयोगाने केल्यानंतर तो संमत करण्यात यावा असे निदेर्ेश हायकोर्टाने दिले आहेत.

अंबरनाथ, नालासोपारा, कुळगाव- बदलापूर आणि नवघर-माणिकपूर या चार नगरपालिकांच्या निवडणुका येत्या मार्च महिन्यात होणार आहेत. 10 मार्च रोजी उमेदवारी अर्ज स्वीकारले जाणार आहेत. मात्र या चारही ठिकाणी 1 फेब्रुवारीपासून आचारसंहिता लागू करण्यात आली आहे. या चारही नगरपालिका सध्या अर्थसंकल्पाच्या तयारीत गुंतल्या असून 28 फेब्रुवारीपर्यंत तो सभागृहात सादर होणे आवश्यक आहे. मात्र आचारसंहितेमुळे अन्य कामे तर जाऊच दे, पण अर्थसंकल्पाचे कामही रखडण्याची चिन्हे दिसू लागल्याने या चारही पालिकांचे अध्यक्ष अनुक्रमे अरविंद वाळेकर, शकुंतला पाटील, नंदकुमार पातकर व राजेश्वरी नारायण राव यांनी हायकोर्टात याचिका दाखल करून आचारसंहिता 10 मार्चपासून लागू करण्याच्या आदेश देण्याची विनंती केली होती. मात्र या पालिकांनी अर्थसंकल्प आपल्याकडे पाठवावा, तो तपासून चार दिवसांत निर्णय कळवतो अशी भूमिका निवडणूक आयोगाने घेतली, व त्यानुसार आदेश देत कोर्टाने याचिका निकाली काढल्या.

 
</text>
</doc>
