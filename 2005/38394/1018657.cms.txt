<doc>
<docno>1018657.cms.txt</docno>
<text>
 
महामुंबई
 नागरी बँकांसाठी 'कॅमल्स' आधारित ऑडिट पद्धत
[ Friday, February 11, 2005  09:47:49 pm]


जॉन कोलासो

मुंबई : सहकार खात्याने नागरी सहकारी बँकांच्या कार्यपद्धतीत अधिक पारदर्शकता आणण्यासाठी तसेच या बँकांची कार्यक्षमता वाढविण्याच्या हेतूने नवीन ऑडिट पद्धत चालू आथिर्क वर्षापासून आणण्याचा निर्णय घेतला आहे. त्यामुळे भारतीय रिर्झव्ह बँकेकडून होणारे ऑडिट आणि सहकार खात्याचे ऑडिट यामध्ये आता विशेष तफावत होणार नाही, असा दावा करण्यात येत आहे.

रिर्झव्ह बँकेच्या ' कॅमल्स रेटिंग ' म्हणून ओळखण्यात येणाऱ्या या ऑडिट पद्धतीच्या आधारानेच ही पद्धत तयार करण्यात आली आहे. तथापि, त्यात सहकार या आणखी एका विषयाचा समावेश करण्यात आल्यामुळे एकूण सात विषय आहेत. प्रत्येक विषयास 100 पैकी गुण आहेत. याशिवाय बँकेच्या वाषिर्क ताळेबंदास सर्व विषयांवर आधारित मिळून (कम्पोझिट रेटिंग) ऑडिट वर्ग देण्यात येईल. 50 टक्क्यांपर्यंत कम्पोझिट रेटिंग असल्यास ' डी ' वर्ग, त्यानंतर 60 टक्क्यांपर्यंत गुण मिळाले असल्यास ' सी ' वर्ग , 61 ते 74 टक्क्यांपर्यंत गुण मिळविणाऱ्या बँकेस ' बी ' वर्ग आणि 75 टक्के वा त्यापेक्षा अधिक गुण मिळणाऱ्या बँकेस ' ए ' वर्ग बहाल होेईल, असे स्पष्ट करण्यात आले आहे.

कॅपिटल अॅडिक्वेसी, अॅसेट क्वॉलिटी, मॅनेजमेंट, अनिर्ग अप्रायझल, लिक्विडिटी अप्रायझल, सिस्टिम्स अँड कंट्रोल या सहा विषयांची मिळून ' कॅमल्स ' रेटिंग पद्धत बनविण्यात आली आहे. कम्पोझिट रेटिंग ठरविताना कॅपिटल अॅडिक्वसीसाठी 12 टक्के गुण ठेवण्यात आले आहेत तर अॅसेट क्वालिटीकरिता 20 टक्के, मॅनेजमेंटसाठी 12 टक्के, अनिर्ग अप्रायझलकरिता 16 टक्के, लिक्विडिटी अप्रायझलसाठी 12 टक्के, सिस्टिम्स अँड कंट्रोलकरिता 8 टक्के आणि कोऑपरेशनसाठी 20 टक्के गुण राखून ठेवण्यात आले आहेत.

सहकार खात्याकडून नागरी बँकेच्या ताळेबंदाचे ऑडिट होताना मिळणारा वर्ग आणि भारतीय रिर्झव्ह बँकेकडून मिळणारा वर्ग यामध्ये फरक असल्याने नागरी बँकेच्या भागधारकांत गोंधळ निर्माण होत असे व त्याचे पडसाद वाषिर्क सर्वसाधारण सभेत तीव्र स्वरूपात उमटत असत. परिणामी ' कॅमल्स ' वर आधारित ऑडिट पद्धत स्वीकारण्यात आली. तथापि, रिर्झव्ह बँकेच्या या पद्धतीत ' सहकार ' विषयाचा समावेश नव्हता. ही त्रुटी महाराष्ट्र स्टेट कोपॉरेटिव्ह बँक्स असोसिएशनने सहकार खात्याच्या लक्षात आणून दिल्याने या विषयाचाही समावेश झाला आहे.

 
</text>
</doc>
