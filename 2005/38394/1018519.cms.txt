<doc>
<docno>1018519.cms.txt</docno>
<text>
 
लेख: आयफेल टॉवर
...स्त्रिया मागे नाहीत
[ Friday, February 11, 2005  07:46:30 pm]


जहाजातून जगाची सफर करत नवनवे शोध लावणाऱ्या कोलंबसची हटकून आठवण येईल, असं कर्तृत्व गाजवण्याचा बहुमान ब्रिटनच्या एलेन मॅकआर्थर हिनं वयाच्या 28 व्या वषीर्च पटकावलाय. खवळलेल्या दर्यानं उभे केलेले सर्व अडथळे पार करत , 27 हजार सागरी मैलांचा प्रवास 74 दिवसांत पूर्ण करत तिनं जगसफर यशस्वीपणे पूर्ण केलीच शिवाय नवा जागतिक विक्रमही आपल्या नावावर कोरला.

वयाच्या चौथ्या वर्षापासूनच सागरी पर्यटनाची आवड निर्माण झालेल्या एलेनसाठी हा अनुभव चित्तथरारक ठरला. ताशी 40 नॉटिकल मैल वेगाने वाहणारे वारे आणि 20 फूट उंच उसळणाऱ्या लाटांना तोंड देताना तिला अनेकदा शीर्षासनं घडली. जसजशा लाटा उसळत तसतशी तिची जिद्दही उफाळून येई. त्या दोघांत जणू अधिकाधिक उंची गाठण्याचीच स्पर्धा लागली होती.

वाराही कमालीचा लहरी. 15 मैलांच्या वेगाने वाहत असताना त्याच्याही अंगात ' वारं भरायचं ' आणि तो भन्नाट सुटायचा. 15 वरून 28, 31 चा वेग गाठल्यानंतर मध्येच 19 वर यायचा. 150 मैलांच्या गतीने जलद चेंडू टाकताना बेट ली अचानक ' स्लो बॉल ' टाकून फलंदाजाची परीक्षा पाहतो, तसाच हा खट्याळ वारा.

गेल्या वर्षी 28 नोव्हेंबरला अटलांटिक महासागरातून तिनं प्रवासाला सुरुवात केली तेव्हाच महाकाय व्हेल माशांनी तिच्या उरात धडकी भरवली होती. समुदाच्या खाऱ्या पाण्यामुळे तिच्या हाताची नखं झिजली. निसर्गानंही तिची पुरेपूर परीक्षा घेतली. थंड हवामानामुळे पोटदुखी, डोकेदुखी आणि खोकल्याने कायम तिची पाठ धरली. हे दुखणं आयुष्यभरासाठीच मागं लागतं की काय, अशी शंकाही तिच्या मनात डोकावून गेली. पण मनाचा कणखरपणा कायम ठेवत तिनं आपलं उद्दिष्ट साध्य केलंच.

सर चे ब्लिथ यांनी 1971 मध्ये पहिल्यांदा एकट्यानं समुदातून अखंड जगप्रवास केला होता. फ्रान्सच्या फ्रान्सिस जोयोन यानं गेल्याच वषीर् 72 दिवस 22 तास आणि 55 मिनिटांत पृथ्वीला प्रदक्षिणा घालून जागतिक विक्रम स्थापित केला होता. बुद्धिमत्तेत पुरुष कदाचित पुढे असतीलही, पण कर्तृत्वात स्त्रिया मागे नाहीत, हेच एलेननं दाखवून दिलंय.

 
</text>
</doc>
