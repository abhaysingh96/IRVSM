<doc>
<docno>1018593.cms.txt</docno>
<text>
 
देश-विदेश
शाळकरी मुलं बनवताहेत रद्दीपासून पुन्हा कागद
[ Friday, February 11, 2005  08:31:16 pm]


वृत्तसंस्था

नवी दिल्ली : देशाच्या राजधानीतून पर्यावरण रक्षण आणि संतुलनाचे निव्वळ कागदी घोडे नाचवले जाताहेत असं चित्र असताना, याच दिल्लीच्या दहा शाळांनी कागदाच्या लगद्यापासून पुन्हा कागद बनवण्याचा ' कागद फेरवापर प्रकल्प ' हाती घेतला आणि तो यशस्वीही करून दाखवला!

या प्रकल्पात पुढल्या शैक्षणिक वर्षात आणखी दहा शाळा सहभागी होणार आहेत, हीच त्याच्या यशाची पावती, असं सोमवारी सांगण्यात आलं. ' डेव्हलपमेंट इनिशिएटिव्हज ' या बिगरसरकारी संस्थेला या प्रकल्पासाठी मोठी मदत झाली, ती सरकारच्याच वन आणि पर्यावरण खात्याची. या खात्याच्या संमती आणि आथिर्क मदतीमुळेच संस्थेला, मुलांसाठी सुरक्षित असा कागदनिमिर्ती प्रकल्प उभारता आला. ' आमच्या प्रकल्पातले ग्राइन्डर आणि पल्पिंग मशीन एखाद्या मुलाचा हात चुकून मध्ये आला, तर थांबतात ', असं या संस्थेतल्या पर्यावरणतज्ज्ञ उषा श्रीनिवासन यांनी सांगितलं. मुलांना नवं काही करण्याचा उत्साह असतोच ; शिवाय आपण जे करतोय ते चांगलं काम आहे याची जाणीवही असते, हे या प्रकल्पानं पुन्हा सिद्ध केलंय. सातवी ते नववीच्या मुलांनाही यामुळे, रद्दी कागद आधी दोन दिवस भिजत घालायचा, तिसऱ्या दिवशी त्याचा लगदा करायचा आणि मग कागद तयार करून दोन-तीन दिवस वाळवायचा, ही प्रक्रिया माहीत झाली आहे.

मुलं तेवढ्यावर थांबलेली नाहीत. फुलांच्या पाकळ्या, पानं, कलाबूत लगद्यात मिसळून कागदाचे विविध प्रकार कसे करायचे, हेही त्यांना माहीत झालंय. विशेष म्हणजे, हे कागद शाळाच विकत घेतात.

 
</text>
</doc>
