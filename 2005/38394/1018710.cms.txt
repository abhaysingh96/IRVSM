<doc>
<docno>1018710.cms.txt</docno>
<text>
 
महाराष्ट्र
ग्रंथालय संघाच्या अधिवेशनावर राष्ट्रवादी काँग्रेसचे सावट
[ Friday, February 11, 2005  11:09:43 pm]


विवेक सबनीस

पुणे : ' ग्रंथ हेच गुरू ' असे बोधवाक्य असणाऱ्या महाराष्ट्र राज्य ग्रंथालय संघाच्या आळंदी येथे आयोजित केलेल्या 48 व्या अधिवेशनाच्या उद्घाटनास ग्रंथालयाशी संबंधित ज्येष्ठ विद्वानांऐवजी राष्ट्रवादी काँग्रेस पक्षाचा मेळावाच भरणार आहे. साहित्य संमेलन, नाट्य संमेलन आणि आता ग्रंथालय संघातही राजकीय सावट वाढत असल्याचेच त्यातून स्पष्ट होत आहे.

राज्याचे जलसंपदा मंत्री अजित पवार यांच्याहस्ते या अधिवेशनाचे उद्घाटन होत असून या अधिवेशनाच्या संमेलनाध्यक्षपदी उर्वरित महाराष्ट्र वैधानिक विकास महामंडळाचे अध्यक्ष उल्हास पवार आहेत. यानिमित्त काढण्यात येणाऱ्या स्मरणिकेचे प्रकाशन उर्जामंत्री दिलीप वळसे पाटील करणार असून पुरस्कार वितरणाचा कार्यक्रम उच्च शिक्षण मंत्री सुरेशदादा जैन यांच्या हस्ते होणार आहे. पिंपरीतील राष्ट्रवादी काँग्रेसचे आमदार विलास लांडे या अधिवेशनाचे स्वागताध्यक्ष आहेत.

12 अणि 13 फेब्रुवारी रोजी आयोजित केलेल्या या अधिवेशनामध्ये ग्रंथदिंडी, ग्रंथप्रदर्शन, कविसंमेलन, कीर्तन, परिसंवाद आणि चर्चासत्र असे कार्यक्रम आयोजित केले आहेत. उद्घाटनाच्या निमंत्रण पत्रिकेवर तर पुणे जिल्हा आणि शहरातील आमदार आणि नगरसेवक मिळून 36 जणांची नावे आहेत. त्यामुळे अधिवेशन राष्ट्रवादीचे आहे, की ग्रंथालय संघाचे असा प्रश्ान् प्रत्येक ग्रंथप्रेमीला पडणे सहाजिक आहे. त्यामुळेच ग्रंथालय क्षेत्रातील जाणकारांनी या क्षेत्राचेही आता राजकारणीकरण होत असल्याची भीती व्यक्त केली.

वाचनसंस्कृतीसारख्या गोष्टींमध्येही राजकीय महत्त्वाकांक्षा असणाऱ्या व्यक्ती यानिमित्ताने कार्यरत होत असल्याबद्दलची भिती एका ज्येष्ठ ग्रंथपालाने व्यक्त केली. ग्रंथालये विकसित करणे हे वास्ताविक पूर्णवेळ आणि समपिर्तभावाने करण्याचे क्षेत्र आहे. तसेच हा विषय साहित्याशी निगडीत असल्याने त्यावर भाष्य करण्याचा अधिकार हा केवळ त्या क्षेत्रातील व्यक्तीलाच असायला हवा. पण आळंदीच्या या उद्घाटन सोहळ्यामुळे तेथेही राजकीय नेते केवळ व्यासपीठासाठीच भाषणे करतील, असे या ग्रंथपालाने बोलून दाखवले. प्रत्येक जिल्ह्यात एक शासकीय ग्रंथालय असावे असे धोरण असणाऱ्या सरकारने विविध ट्रस्ट अथवा खासगी ग्रंथालयांना उत्तेजन द्यायला हवे, असे मत त्यांनी व्यक्त केले.

95 वर्षे पूर्ण करणाऱ्या आणि पश्चिम भारतातील सवोर्त्कृष्ठ लायब्ररीचा मिळालेल्या पुणे मराठी ग्रंथालयाचे कार्यवाह मुकुंद अनगळ या संबंधी म्हणाले की, महाराष्ट्रात सात हजार अनुदानित ग्रंथालये आहेत, त्यातील 500 ग्रंथालये ज्ञानप्रसार आणि माहितीचे मोठे काम करताहेत. 100 आणि 150 वर्षांहून जुनी असणारी ग्रंथालयेही सरकारने पुढाकार घेऊन मोठी केली पाहिजेत. यासाठी राजकीय अभिनिवेश बाजूला ठेऊन त्या क्षेत्रातील जाणकारांना पुढे येऊ दिले पाहिजे!

 
</text>
</doc>
