<doc>
<docno>1018596.cms.txt</docno>
<text>
 
देश-विदेश
व्हॅलेंटाइन डे साजरा करा अन् 'हृदयरोग' टाळा!
[ Friday, February 11, 2005  08:31:59 pm]


वृत्तसंस्था

नवी दिल्ली : ' लव्हेरीया ' म्हणजे एक हवाहवासा वाटणारा ' हृदरोग ' असे बोलण्याचे दिवस आता सरणार असे दिसते. कारण , ' व्हॅलेंटाईन डे ' च्या निमित्ताने आपल्या पार्टनरजवळ प्रेम व्यक्त करणे हे आता हृदयरोग टाळण्याचा हमखास उपाय ठरला असल्याचा दावा काही आरोग्यतज्ज्ञांनी केला आहे.

' व्हॅलेंटाईन डे ' ला एकमेकांना चॉकलेट देणे अथवा ' कँडललाईट डिनर ' ला रेड वाईन पिणे आदी प्रेम व्यक्त करण्याच्या प्रकारामुळे शरीरातील रक्तप्रवाहाची गती वाढते. मात्र, ते आरोग्यासाठी उपकारक आहे की नाही, या बाबत तज्ज्ञांमध्ये मतभिन्नता आढळते.

चॉकलेटमध्ये असलेल्या कोकोमुळे कदाचित रक्तप्रवाहाची गती वाढत असावी, असा अंदाज अमेरिकन ' डाएटिक असोसिएशन ' च्या सुसान मूर यांनी व्यक्त केला आहे. त्यांच्या म्हणण्याप्रमाणे कोकमधील फ्लेवोनॉईड्स हे अॅण्टीऑक्सिडंट्स असून ते रक्तातील वाईट कोलॅस्टेरोल कमी करून चांगले कोलॅस्टेरोल वाढण्यास मदत करते. तसेच, कमी प्रमाणावरील ' अल्कोहोल ' मुळे हृदय रोगाची तीव्रता कमी होते, असे मत सिंथिया सास यांनी व्यक्त केले. सौदार्हपूर्ण नातेसंबंधांमुळे दैनंदिन ताणतणाव कमी होतात. त्यामुळेही आरोग्य चांगले राहते, असे टेक्सास युनिर्व्हसिटीच्या स्कूल ऑफ पब्लिक हेल्थचे म्हणणे आहे.

मानसशास्त्रज्ञ डॉ. समीर पारीख यांनीदेखील याला पुष्टी दर्शवली आहे. ते म्हणतात , ' आनंद आणि समाधान हे रोज मिळणाऱ्या गोष्टी नसतात. मात्र, एखाद्या समारंभामुळे अथवा सामाजिक कार्यक्रमामुळे माणसांचे दैनंदिन ताणतणाव काही काळासाठी कमी होत असतात.

केवळ ' व्हॅलेंटाईन डे ' मुळे नव्हे तर ' विकएंड ' ला मित्रमैत्रिणींसोबत दिवस व्यतीत करणे देखील तितकेच आनंददायी ठरते. ' थोडक्यात, चांगल्या आरोग्यासाठी ताणतणाव टाळले पाहिजेत. मात्र, त्यासाठी चांगल्या नातेसंबंधांबरोबरच अधूनमधून ' सेलिब्रेशन्स ' ही व्हायला हवेत. नुकताच होऊ घातलेला ' व्हॅलेंटाईन डे ' ही संधी प्रेमी-प्रेमिकांना मिळवून देतो इतकेच!

 
</text>
</doc>
