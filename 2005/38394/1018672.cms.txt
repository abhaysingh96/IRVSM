<doc>
<docno>1018672.cms.txt</docno>
<text>
 
महामुंबई
तक्रार खोळंबल्यास वीजग्राहकांना नुकसानभरपाई!
[ Friday, February 11, 2005  10:25:05 pm]


म. टा. प्रतिनिधी

मुंबई : वीज पुरवठ्याबाबत ग्राहकांच्या तक्रारींचे निराकरण ठराविक मुदतीत केलेच पाहिजे. तसे न झाल्यास संबंधित ग्राहकांना नुकसानभरपाईची रक्कम देण्याची तरतूद असलेल्या मसुद्याला महाराष्ट्र वीज नियामक आयोगाने मान्यता दिली आहे. यामुळे महाराष्ट्र राज्य वीज मंडळ, रिलायन्स, बेस्ट आणि टाटा या चार कंपन्यांची वीज वापरणाऱ्या राज्यातील सुमारे दीड कोटी घरगुती वीज ग्राहकांना मोठा दिलासा मिळाला आहे.

चुकीचे वीज देयके, नव्या जोडणीसाठी घालावे लागणारे हेलपाटे, वीज पुरवठा खंडीत झाल्यानंतर तो पुन्हा सुरु करण्यासाठी कराव्या लागणाऱ्या मिनतवाऱ्या, मीटर रिडींगच्या गफलती, ट्रान्सफॉर्मर जळाल्यानंतर अथवा वितरण वाहिनीतील फ्यूज उडाल्यानंतर किमान वेळेत पुरवठा न देण्याच्या बहुतेक ठिकाणच्या वीज कर्मचाऱ्यांच्या प्रवृत्तीला यामुळे आळा बसणार आहे. तसेच वीज कंपन्यांतफेर् ग्राहकांना दिल्या जाणाऱ्या सेवा व त्याविषयी कामांना आता शिस्त लागणार आहे.

वीज पुरवठा करणाऱ्या चार कंपन्या आणि ग्राहकांच्या हक्कासाठी लढणाऱ्या मुंबई ग्राहक पंचायत, प्रयास या संस्थांच्या प्रतिनिधींनी तयार केलेल्या ' दि स्टँडर्ड ऑफ परफार्मन्स (एसओपी) अॅण्ड इलेक्ट्रिसिटी सप्लाय कोड ' च्या मसुद्यास राज्य वीज नियामक आयोगाने हिरवा कंदिल दाखवला आहे. यातील अनेक मुद्यांवर आयोगाकडून नजीकच्या काळात निर्णय अपेक्षित आहे. मात्र या घटनेमुळे वीज पुरवठा कंपन्या व ग्राहक यांच्यातील लोकशाही पध्दतीच्या पारदर्शक व्यवहारास मोठा हातभार लागेल, असे सांगण्यात आले.

या मसुद्याची अमलबजावणी करण्यासाठी राज्यात 14 ग्राहक तक्रार निवारण केंदांची स्थापना करण्यात आली आहे. त्यात राज्य वीज मंडळाचे 11 तर रिलायन्स, टाटा, व बेस्टचा प्रत्येकी एक मंच असेल. त्रिसदस्य मंचावर हायकोर्टाचे माजी न्यायमूतीर् अथवा निवृत्त सनदी अधिकारी, ग्राहक संघटनांचा प्रतिनिधी व संबंधित वीज कंपनीचा सदस्य सचिव असेल. या मंचाकडे तक्रार गेल्यानंतर त्यावर दोन महिन्यांच्या कालावधीत ग्राहकांना निवाडा मिळणार आहे, अशी माहिती पंचायतीचे अशोक पेंडसे व ' प्रयास ' चे गिरीश संत यांनी दिली.

नव्या वीज जोडणीसाठी अर्ज केल्यानंतर अर्जदाराच्या घराची मंडळातफेर् पाहणी झाल्यानंतर शहरी भागात सात तर ग्रामीण भागात दहा दिवसात जोडणी मिळायला हवी. ती न मिळाल्यास ग्राहकांना दिरंगाईबद्दल प्रत्येक आठवड्यास 100 रुपये भरपाई मिळेल. फ्यूज गेल्याची तक्रार केल्यानंतर शहरी भागात चार तासांत तर ग्रामीण भागांत 24 तासांत पुरवठा पूर्ववत व्हावा. अन्यथा होणाऱ्या दिरंगाईपोटी प्रत्येक तासासाठी 50 रु. भरपाई मिळणार आहे.

राज्य वीज मंडळाने 36 विभागात कार्यकारी अभियंत्याच्या नेतृत्वाखाली अंतर्गत ग्राहक निवारण केंदे स्थापन केली आहेत. तेथे ग्राहकांचे समाधान न झाल्यास ते अशा मंचाकडे दाद मागू शकतात, अशी माहिती मुख्य जनसंपर्क अधिकारी राम दोतोंडे यांनी शुक्रवारी दिली.

 
</text>
</doc>
