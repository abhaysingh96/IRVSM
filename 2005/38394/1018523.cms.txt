<doc>
<docno>1018523.cms.txt</docno>
<text>
 
लेख: एअरमेल
ब्रिटनची इंदिरा
[ Friday, February 11, 2005  07:48:34 pm]


मार्गारेट थॅचर यांनी अश्रूभरल्या डोळ्यांनी '10, डाऊनिंग स्ट्रीट ' चा निरोप घेतला, तेव्हा त्यांच्या नेतृत्वासह त्यांचा प्रभावही संपल्याचं बोललं जात होतं. पण टोनी ब्लेअर आणि मायकल हॉवर्डसारख्या थॅचरबाईंच्या व्यक्तिमत्त्वानं भारलेल्या नेत्यांवरचा प्रभाव मात्र तितकाच जबरदस्त असल्याचं जाणवत राहातं...पण त्यांचे विरोधक असं बोलत असताना त्यांचे माजी सहकारी मात्र कडवट प्रतिक्रियांचे इमले उभे करताना दिसतात...

जगातल्या सर्वात जुन्या लोकशाहीचं, अर्थात इंग्लंडचं नेतृत्व करणाऱ्या मार्गारेट थॅचर यांनी गेल्या दीडशे वर्षांमध्ये सर्वात जास्त काळ ( 11 वर्षं) पंतप्रधानपद भूषवलं. 1979 मध्ये हुजूर पक्षानं ब्रिटनमधली सार्वत्रिक निवडणूक जिंकली आणि 20 वर्षं ' हाऊस ऑफ कॉमन्स ' मध्ये खासदार असणाऱ्या थॅचरबाईंकडे अत्यंत बिकट परिस्थितीत ब्रिटनचं नेतृत्व आलं. 11 वर्षांची त्यांची प्रदीर्घ कारकीर्द गाजली ती वेगवेगळ्या वादांमुळेच. 1990 मध्ये हुजूर पक्षाच्या खासदारांच्या वाढत्या प्रक्षोभापुढे आपली तिसरी, सर्वात प्रभावशाली खेळी पूर्ण करण्याचे थॅचर यांचे मनसुबे धुळीला मिळाले आणि त्यांना राजीनामा द्यावा लागला. ' एका युगाचा अंत ' वगैरे खास रिटायरमेंट शैलीत ब्रिटिश वृत्तपत्रांनी त्यांना ' निरोप ' दिला खरा ; पण केवळ त्यांच्या हुजूर पक्षातच नव्हे, तर मजूर पक्षातही, त्यांच्या नेतृत्वालाही थॅचर यांचं व्यक्तिमत्त्व प्रभावशाली वाटत राहिलं. किंबहुना आजही वाटतं!

एका दिवशी टोनी ब्लेअर यांची 2002 मध्ये मी थॅचरबाईंबद्दल मुलाखत मागितली असता त्यांनी ज्या उत्सुकतेनं- आणि बऱ्याचशा अधिरतेनं- मला '10 डाऊनिंग स्ट्रीट ' मधल्या पंतप्रधानांच्या केबिनमध्ये बोलावलं, त्यावरूनच मला ब्लेअर यांच्या मनात थॅचर यांच्याबद्दलच्या आदराचा प्रत्यय आला. त्या अत्यंत बुद्धिमान होत्या... त्यांचं मन अतिशय स्वच्छ होतं. त्या स्वत:चं मत व्यक्त करत असताना ही गोष्ट लख्ख जाणवत असे...ब्लेअर यांच्यातला ' वकील ' दुसऱ्या एका ' वकिला ' बद्दल बोलत होता. त्यावेळी इराकविरूद्धचं युद्ध कोणत्याही क्षणी सुरू होणार होतं. ' हाऊस ऑफ कॉमन्स ' मध्ये मोठं बहुमत असणाऱ्या ब्लेअर यांचा ब्रिटीश राजकीय इतिहासातला तो जणू मधुचंदाचाच काळ होता. एकंदरीत, ज्या परिस्थितीत एकेकाळी थॅचर होत्या, त्याच परिस्थितीत तेव्हा ब्लेअर होते. त्यामुळेच कदाचित त्यांना थॅचर यांनी ब्रिटिश इतिहासात केलेल्या वादळी बदलांचं समर्थन करावं, असं वाटलं असावं. थॅचर यांची ध्येय गाठण्यासाठीची सुस्पष्टता वाखाणतानाच, कामगार संघटनांना कायद्याच्या चौकटीत आणण्याच्या थॅचर यांच्या धोरणाचं महत्त्व ब्लेअर यांनी विशद केलं.

1990 मध्ये लोकप्रियतेला ओहोटी लागलेल्या थॅचर यांना हुजूर पक्षाच्या खासदारांनी जर पदावरून काढलं नसतं, तर त्यांनी लागोपाठ चौथ्या निवडणुकीतही विजय मिळवून मजूर पक्षाला खडे चारले असते, असं प्रांजळ मतही ब्लेअर यांनी नोंदवलं. ' पंतप्रधानपद मिळाल्यावरही मी त्यांच्या सतत संपर्कात असे. विशेषत: आंतरराष्ट्रीय प्रश्ानंवर त्यांचं मत मला नेहमीच महत्त्वाचं वाटे. पदाचा दबाव ही काय चीज असते, हे थॅचर यांना पक्कं ठाऊक होतं. म्हणूनच आपल्याला योग्य वाटेल, तोच निर्णय घ्यावा, विरोधकांच्या प्रतिक्रियेची फिकीर करू नये, असं त्या मला नेहमी सांगत. कोसोव्हो वादाच्या वेळी लष्करी सार्मथ्याचा कसा वापर करावा, आणि लष्कराकडून कोणते सल्ले कसे घ्यावेत, याविषयी बरीच उपयुक्त माहिती थॅचरबाईंनी मला दिली ', असंही ब्लेअर मोकळेपणानं सांगत होते.

पण थॅचर यांच्या पक्षाचा कट्टर विरोधक असणाऱ्या मजूर पक्षाचा हा उमदा नेता त्यांच्याबद्दल गौरवोद्गार काढत असतानाच त्यांच्या स्वत:च्या पक्षातली प्रतिक्रिया पाहा... आम्ही काय बोलतो आणि आमच्या मनात काय असतं, यासंदर्भात आम्हा सगळ्यांच्या मनात एक ' ब्रेक ' असतो. थॅचरबाईंच्या बाबतीत मात्र हा ' बेक ' फेल झाला होता. त्यांच्या मनात जे होतं, तेच त्यांच्या मुखावाटे बाहेर पडत होतं, त्या माहितीला आवश्यक असणारा फिल्टर मात्र नाहीसा झाला होता. इति डग्लस हर्ड (आता लॉर्ड हर्ड). पंतप्रधानपद गेल्यानंतरही थॅचर यांचं हुजूर पक्षाच्या प्रत्येक अंतर्गत निवडणुकीत अवाजवी प्रभाव पाडणं सुरूच होतं...बहुतेकदा त्याचे परिणाम भीषणच होत असत!... माजी परराष्ट्रमंत्री आणि हुजूर पक्षातले ' दादा ' खेळाडू असणाऱ्या लॉर्ड कॅरिंग्टन यांचं हे म्हणणं!

थॅचर यांच्या ' एक्झिट ' नंतर ' एन्ट्री ' घेतलेल्या जॉन मेजर यांना तर थॅचर यांच्या या नकोशा प्रभावाची सतत सात वर्षं शिकार व्हावं लागलं होतं. त्यांच्याच भाषेत बोलायचं तर पहिल्या एलिझाबेथकडे असणारा एक मोठा दुर्गुण थॅचरबाईंकडे होता. अप्रिय निर्णयाचं खापर इतरांच्या डोक्यावर फोडण्याचा! हुजूर पक्षाचे माजी अध्यक्ष ख्रिस पॅटन यांच्या मते तर थॅचरबाईंनी हुजूर पक्ष उद्ध्वस्त केला. पक्षातल्या आत्मघातकी प्रवृत्तींना त्यांनी सतत खतपाणीच घातलं, असं मला सांगताना पॅटन यांनी मीडियाशी असलेल्या थॅचर यांच्या नात्याचाही यथेच्छ उद्धार केला. मार्गारेटनं उजव्यांची अवाजवी बाजू घेणाऱ्या चार्ल्स मूर यांच्यासारख्या पत्रकारावर ( ' द डेली टेलिग्राफ ' चे माजी संपादक) बर्फगार पाण्याच्या बादल्या ओतायला हव्या होत्या. पण थॅचर यांनी हे कधीच केलं नाही. कुतुहलाचा मुद्दा असा की, सत्तेतून बाहेर पडल्यावर थॅचरबाई अधिकाधिक जहाल आणि मूलतत्त्ववादी होत गेल्या.

अखेरच्या पर्वात थॅचर यांच्या निवडणुकांचं व्यवस्थापन सांभाळायची जबाबदारी नाकारणाऱ्या तत्कालीन आरोग्यमंत्री केनेथ क्लार्क यांनी त्यांच्या अस्ताचा घटनाक्रमच माझ्याकडे उघड केला. थॅचरबाईंनी एकेका मंत्र्याला हुजूर पक्षातल्या अंतर्गत निवडणूकपूर्व मुलाखतीला बोलावण्याचा निर्णय घेतला आणि थॅचर समर्थकांच्या मते तोच त्यांच्या दृष्टीने घातक ठरला. कारण दोन मुलाखतींदरम्यानच्या काळातच त्यांना नेता न निवडण्याचे यशस्वी मनसुबे रचण्यात आले. मायकल हॉवर्डसारख्या त्यांच्या कट्टर समर्थकांनी त्यांना ही गोष्ट निदर्शनासही आणून दिली. एवढंच काय, पण विरोधी मजूर पक्षाचे खासदार फ्रँक फिल्ड यांनी तर वैयक्तिक मैत्रीला जागून '10, डाऊनिंग स्ट्रीट ' मध्ये जाऊन ' राजीनामा द्या ', असा सल्ला त्यांना दिला. तेव्हाही त्यांनी ' धीस इज व्हेरी अनफेअर ' चं पालुपद सुरूच ठेवलं. शेवटी फ्रँक यांनीच त्यांना जॉन मेजर यांच्याकडे सूत्रं सोपवावी, असा सल्ला दिला.

दुसऱ्या दिवशी सकाळी नऊ वाजता '10, डाऊनिंग स्ट्रीट ' मध्ये भरलेल्या मंत्रिमंडळाच्या बैठकीपर्यंत थॅचर राजीनामा देणार का नाही, याबद्दल मंत्र्यांमध्येच साशंकता होती. बैठक सुरू असताना बाहेर उभ्या असणाऱ्या त्यांच्या अंतर्गत विरोधकांमध्ये भीतीयुक्त उत्सुकता असतानाच बैठकीत मात्र कमालीच्या गंभीर वातावरणात थॅचरबाई राजीनामा वाचत होत्या. तीन वेळा त्यांना अश्रू आवरले नाहीत. मंत्रिमंडळातल्या त्यांच्या तिघा सहकाऱ्यांच्या डोळ्यात अश्रू होते. इतर सगळे शांतपणे टेबलं न्याहाळत होते... एका पर्वाचा अस्त होत होता!

पंतप्रधानपद सोडल्यानंतर त्यांच्या आयुष्यात आनंदाचा क्षण आलाच नाही. तब्बल सात वर्षांनी तो आला......फक्त काही तासांपुरताच.

टोनी ब्लेअर यांच्या आमंत्रणावरून त्या '10, डाऊनिंग स्ट्रीट ' मध्ये शिरत असताना...त्यांनी मजूर पक्षाला कधी मतदान करण्याचा प्रश्ान्च नव्हता, पण मजूर पक्षाच्या इतर नेत्यांपेक्षा थॅचरबाईंच्या नजरेत ब्लेअर यांचं स्थान मोठं होतं.त्या एका आमंत्रणामुळेच!

जॉन सार्जंट

रूपांतर : निनाद सिद्धये

( द संडे टाइम्सवरून)

 
</text>
</doc>
