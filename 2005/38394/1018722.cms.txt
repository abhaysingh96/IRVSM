<doc>
<docno>1018722.cms.txt</docno>
<text>
 
देश-विदेश
हिमकडे कोसळून 6 जवानांचा मृत्यू
[ Friday, February 11, 2005  11:21:42 pm]


वृत्तसंस्था

श्रीनगर : भारत-पाक दरम्यानच्या प्रत्यक्ष नियंत्रण रेषेनजिक, कुपवाडा क्षेत्रात शुक्रवारी पहाटे महाकाय हिमकडे कोसळून सीमा सुरक्षा दलाच्या सहा जवानांचा मृत्यू झाला.

गेल्या आठवडाभरात हिमकडे कोसळून झालेली ही तिसरी मोठी दुर्घटना आहे.

तेंगधार भागात फकिर्यान गली येथे सीमा सुरक्षा दलाचे बंकर आहेत. शुक्रवारी पहाटे हिमकडे कोसळले ते नेमके या खंदकांवर. या कोसळलेल्या हिमकड्यांखाली दोन खंदकांतील 19 जवान गाडले गेले. या परिसरात तैनात इतर जवानांनी तातडीने हा बर्फ हटवण्यास सुरुवात केली. गाडल्या गेलेल्या 13 जवानांना जिवंत बाहेर काढण्यात त्यांना यश आले, मात्र तोपर्यंत गाडल्या गेलेल्या इतर सहा जवानांनी प्राण सोडला होता.

 
</text>
</doc>
