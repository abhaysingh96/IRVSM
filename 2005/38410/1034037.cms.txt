<doc>
<docno>1034037.cms.txt</docno>
<text>
 
महामुंबई
भाडेवाढ टळली, पण, प्रवासाचे भोग अटळ!
[ Sunday, February 27, 2005  12:00:15 am]


म. टा. प्रतिनिधी

मुंबई : मुंबईची जीवनवाहिनी असलेल्या लोकलच्या 60 लाखांहून अधिक प्रवाशांचा नरकयातनामय प्रवास सुसह्य होण्यासाठी बजेटमध्ये काहीच तरतूद नसावी ? असा संतप्त सवाल शनिवारी अनेक मुंबईकरांनी केला आणि केंदाला विविध करांपोटी वर्षाला सुमारे 44 हजार कोटी रुपयांचा महसूल देणाऱ्या या महानगराकडे दुर्लक्ष करणाऱ्या या रेल्वे बजेटने मुंबईकरांची उपेक्षा केली, अशी तिखट प्रतिक्रिया व्यक्त केली. विरोधी पक्ष आणि प्रवासी संघटनांनीही महाराष्ट्रा- साठीच्या तरतुदींवर टीका केली आहे.

लोकलचे तिकीट वा मासिक पासात वाढ झाली नाही, हा एकच संपूर्ण बजेटमध्ये दिलासा आहे. मात्र मुंबईच्या रेल्वे प्रकल्प आणि लोकल सेवेतील सुधारणांंसाठी भरीव तरतूद नसावी, हे दुदैर्व आहे. रोजगाराच्या नावाखाली परप्रांतीयांचे लोंढेच्या लोंढे मुंबईत रोज दाखल होत असताना त्यांच्यासाठी गळा काढणाऱ्यांनी लोकल प्रवाशांकडे दुर्लक्ष केले, असे काही प्रवाशांचे म्हणणे आहे.

' मुंबईहून मोठ्या प्रमाणात पैसा गोळा करता. पण मुंबईला हेतुपुरस्पर डावलता, ही केंदाची परंपरा कायम आहे. भाडेवाढ नाही हा दिलासा असला तरी मुंबईसाठी काहीच नाही हे संतापजनक आहे, असे रिर्झव्ह बँकेतील घनश्याम पाटील (भांडुप) म्हणाले. मुलुंडनजीकचे नव्याने होत असलेले नाहूर स्टेशन कधी सुरू होईल, असा सवालही त्यांनी केला.

 
</text>
</doc>
