<doc>
<docno>1034779.cms.txt</docno>
<text>
 
महाराष्ट्र
... हा गौरव साठोत्तरी कवितेचा!
[ Sunday, February 27, 2005  10:55:43 pm]


म. टा. प्रतिनिधी

नाशिक : '' हा गौरव केवळ माझा एकट्याचा नाही तर साठोत्तरी काळात मराठी साहित्यविश्व ढवळून काढणाऱ्या कवितेचा गौरव आहे! '', अशी कृतज्ञता सूर्ययुगाचे कवी नारायण सुर्वे यांनी रविवारी येथे व्यक्त केली. कुसुमाग्रज प्रतिष्ठानतर्फे त्यांना जनस्थान पुरस्कार प्रदान करण्याचा सोहोळा मनात साठवून ठेवण्यासाठी येथील कालिदास कलामंदिरात खच्चून लोटलेल्या जनसमुदायापुढे मन मोकळे करताना सुर्वे बोलत होते.

मराठी काव्यविश्वाचे दैवत असलेल्या वि. वा. शिरवाडकर अर्थात कुसुमाग्रज यांच्या जन्मदिनाचे औचित्य साधून दर दोन वर्षांनी एक लाख रुपये, सन्मानचिन्ह आणि मानपत्र अशा स्वरुपाचा जनस्थान पुरस्कार मराठीतील दिग्गज साहित्यिकांना दिला जातो. यंदा त्यासाठी ' माझे विद्यापीठ ' कार नारायण सुर्वे यांची निवड करण्यात आली होती. या पुरस्कार सोहोळ्यानिमित्त काही जणांनी नाशिक शहरात ठिकठिकाणी सुर्वे यांची छबी असलेले छोटे डिजिटल फलक उभारले होते. सोहळ्याआधी सुर्वे यांनी कुसुमाग्रजांच्या निवासस्थानाला भेट दिली.

कामगार चळवळीचे प्रतीक बनलेल्या लाल रंगाचा पडदा व्यासपीठामागे उभारून प्रतिष्ठानने सुर्वे यांच्या कामगार चळवळीशी असलेल्या नात्याला अभिवादन केले.

समारंभात विशेष सजावट नसली तरी, सुर्वे यांच्यावर प्रेम करणाऱ्या रसिकांच्या तुडुंब उपस्थितीने खरी शोभा आली होती. अत्यंत साधेपणाने आणि औपचारिकपणे सुर्वे यांनी या रसिकांशी गप्पागोष्टी केल्या. त्यांच्या या नर्मविनोदी भाषणाने अनेकदा उपस्थितांना अंतर्मुखही केले.

भाषणाच्या सुरुवातीलाच नाशिक आणि नाशिककरांशी असलेल्या नात्याला उजाळा देताना सुर्वे म्हणाले , ' नाशिकचा आणि माझा जुना ऋणानुबंध आहे. माझ्याशी कुठलीही ओळख नसताना कुसुमाग्रजांनी माझ्या काव्यसंग्रहाला प्रस्तावना दिली. त्यामुळे गंगाधर सुर्वे यांनी मला पितृत्व दिलं. तसंच कुसुमाग्रजांनी माझ्या कवितेला पितृत्व दिलं. '

माणसाइतका पवित्र शब्द नाही. त्यामुळे मी माणसं वाचत आलो आहे. माणसाला उभं रहायला जसा पाठीचा कणा लागतो तसाच साहित्यिकालाही विचाराचा कणा लागतो. लेखकाने स्वत:शी बोलत राहिले पाहिजे, अस सल्ला त्यांनी दिला.

महाराष्ट्राने माझ्यावर जे प्रेम केले, त्याचे प्रतीक म्हणजे हा पुरस्कार आहे, असेही सुर्वे म्हणाले. स्वत:च्या जीवनप्रवासात अखंड साथ देणाऱ्या पत्नी कृष्णाताईंबद्दलही त्यांनी कृतज्ञता व्यक्त केली.

कार्यक्रमाच्या शेवटी सुर्वे यांनी ' पत्रात लिवा ' आणि ' मास्तर तुमचे नाव ' अशा दोन कविता म्हणत त्यांचे निरुपणही केले. ' कवितेच्या बाजारात ज्याने स्वत:चा भाव लावला नाही असा कवी आणि माणसाचा शोध घेणारा पंडित ' अशा शब्दात प्रतिष्ठानचे अध्यक्ष चंदशेखर धर्माधिकारी यांनी सुर्वे यांचा गौरव यावेळी केला. डॉ. रवी बापट यांनी मानपत्राचे वाचन केले.

 
</text>
</doc>
