<doc>
<docno>1034701.cms.txt</docno>
<text>
 
बहुतांची अंतरे
खाजगी वाहतुकीचा पर्याय 'महागडा' करावा
[ Sunday, February 27, 2005  09:06:56 pm]


दिवसेंदिवस मुंबई महानगरीतील वाहतुकीचा प्रश्न बिकट बनत चालला आहे. विविध ठिकाणी पूल व ' सब वे ' बांधण्याचे उपाय योजले जात आहेत. पण त्यालाही मर्यादा आहेत. रस्ते काही आपण वाढवू शकत नाही. म्हणून अन्य पर्याय शोधण्यास काय हरकत आहे ?

1) हल्ली बऱ्याच वितीय संस्था गृहकर्जाबरोबरच ' वाहन ' घेण्यासाठी कर्ज देत असतात. त्यामुळे सुलभ हप्त्यांवर ' वाहन ' खरेदी करणे सर्व स्तरांतील लोकांना शक्य होते. या कर्जावर कुठेतरी अंकुश असावयास हवा. 2) कुटुंबासाठी एक वाहन, हे तत्त्व अमलात यावयास हवे. 3) अनेक खाजगी कंपन्या आपल्या कर्मचाऱ्यांसाठी पेट्रोलचा खर्च देतात. त्यामुळे कर्मचाऱ्यांना त्यांचा जादा खर्च करावा लागत नाही. कंपन्यांनी पेट्रोल खर्च देण्यावर लगाम आणावयास हवा. लोकांची सर्वसाधारण वृत्ती बघितल्यास कोणीही स्वत:च्या खिशातून पैसे खर्च करणार (पेट्रोलसाठी) नाही. या अंकुशामुळे वाहन घेण्यामागील कल कमी होईल. 4) सार्वजनिक वाहतुकीचा दर्जा सुधारावा, ज्यायोगे नागरिकांना या पर्यायाचा वापर करावासा वाटेल. या जटील समस्या अधिक जटील होण्याआधी त्यावर तोडगा काढण्याची गरज आहे.

निरुता भाटवडेकर, दादर, मुंबई.

 
</text>
</doc>
