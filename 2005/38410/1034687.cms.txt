<doc>
<docno>1034687.cms.txt</docno>
<text>
 
अर्थव्यवहार
बँकांबद्दलच्या तक्रारी कुठे कराल?
[ Sunday, February 27, 2005  08:40:40 pm]


बँकांबद्दल ग्राहकांच्या अनेक तक्रारी असतात. एकाच्या खात्यातील पैसे खोटी सही करून दुसऱ्यानेच काढून घेतलेले असतात. भरलेले चेक वेळेवर खात्यात जमा केले जात नाहीत. ग्राहकाला सन्मानाची वागणूक मिळत नाही. कर्ज वेळेवर मंजूर केले जात नाही. कर्जमंजुरीसाठी लाच मागितली जाते वगैरे. याशिवाय हल्ली ' केडिट ' व ' डेबिट कार्डां ' शी संबंधित तर असंख्य तक्रारी ऐकायला मिळतात.

न मागता एजंट लोक क्रेडिट कार्ड गळ्यात मारतात व त्या देताना अनेक खरीखोटी आश्वासने देतात. ' हे फुकट, ते फुकट ', असे सांगतात आणि नंतर विविध मागण्यांची पत्रे यायला लागतात. न विकत घेतलेल्या मालाची बिले पाठविली जातात. शेवटी रिर्झव्ह बँकेला याची दखल घेऊन बँकांना अशा कार्डासंबंधी काही नियम करून द्यावे लागले. बऱ्याच वेळा ग्राहकाची तक्रार गंभीर स्वरूपाची नसेल तर बँका ती तशीच सोडून देतात. बँक ग्राहकाजवळ कोर्टकचेऱ्या करण्यासाठी पैसाही नसतो आणि वेळही नसतो. परंतु हल्ली अशा तक्रारींचे निवारण करण्यासाठी रिर्झव्ह बँकेने सोपी व सुटसुटीत बिनखर्चाची पद्धत अमलात आणलेली आहे. 1995 मध्ये रिर्झव्ह बँकेने अशा तक्रारींची दखल घेण्यासाठी देशभर विभागवार 16 तक्रार निवारण अधिकाऱ्यांची अर्थात लोकपालांची (यांना ' ओम्बडसमन ' म्हणतात) नेमणूक केलेली आहे. गेल्या वषीर् फेब्रुवारी महिन्यात दिल्लीतील अहुजा नामक व्यापाऱ्याच्या चोरीला गेलेल्या चेकबुकातून सात पाने वापरून त्यांच्या खात्यातून खोटी सही करून एक लाख चार हजार रुपये लंपास करण्यात आले होते. त्यांनी आपल्या बँकेकडे (स्टँडर्ड चार्टर्ड बँक) रीतसर तक्रार केली ; परंतु बँकेने ते चेक फक्त त्याला दाखविले आणि सांगितले की, त्यावरील सही तुमचीच आहे. रक्कम मोठी असल्यामुळे अहुजांनी पोलिसात तक्रार करायचा विचार केला. परंतु पोलिसात तक्रार करून न्याय मिळायला वर्षानुवषेर् गेली असती व त्यांची भरपूर दमछाक झाली असती. बँकेने महागडे वकील नेमून कोर्टबाजी केली असती. सुदैवाने त्यांच्या एका मित्राने या सोप्या तक्रार पद्धतीची माहिती दिली व त्यांनी दिल्लीतील तक्रार अधिकाऱ्याकडे प्रत्यक्ष जाऊन तक्रार नोंदविली. नऊ महिन्यांत त्यांच्या तक्रारीची तड लागून बँकेने त्यांना त्यांचे पैसे खात्यात परत जमा करण्याचे कबूल केले, कारण चेकवरील सह्या बनावट होत्या हे सिद्ध झाले.

बँकांबद्दलच्या तक्रारींचे निवारण करण्याची ही यंत्रणा गेली दहाएक वषेर् कार्यरत असली तरीही त्याबद्दल फार थोड्या ग्राहकांना त्याची माहिती आहे. यासाठी रिर्झव्ह बँकेने व्यापक प्रचार मोहीम आखणे आवश्यक आहे. प्रत्येक बँकाने त्यात्या विभागाच्या तक्रार निवारण अधिकाऱ्याचा पत्ता व इतर माहिती आपल्या प्रत्येक शाखेत ठळकपणे फलक लावून जाहीर करणे सक्तीने केले पाहिजे व याबद्दल वर्तमानपत्र व दूरदर्शनवरून माहितीही देण्यात यावी.

वा. ह. कोप्पर

( अपूर्ण)

 
</text>
</doc>
