<doc>
<docno>1034704.cms.txt</docno>
<text>
 
धावते जग
बॉलीवूडचा सन्मान
[ Sunday, February 27, 2005  09:08:10 pm]


ऐश्वर्या राय हिला या वषीर्च्या ऑस्कर पुरस्कार सोहोळ्यातला एक पुरस्कार प्रदान करण्यासाठी अकॅडमी ऑफ मोशन पिक्चर्सने आमंत्रित करून भारतीय चित्रपटसृष्टीला मानवंदना दिली आहे, असेच म्हणावे लागेल.

देशात जागतिकीकरणाचे वारे वाहू लागल्यानंतर त्याचा सर्वाधिक फायदा कुणी घेतला असेल तर तो हिंदी चित्रपट उद्योगाने घेतला आहे. गेल्या काही वर्षांपासून हिंदी चित्रपट आपल्या ठोकळेबाज रूपातून बाहेर पडून नव्या वाटा धुंडाळण्याचा प्रयत्न करीत आहे.

विशेषत: पॉप्युलर हिंदी सिनेमाने चित्रपटातील कलेचे अंग व मनोरंजनाचा दर्जा याकडे अधिक लक्ष देण्यास सुरुवात केली आहे. नायक- नायिकेचा प्रणय, त्यांच्या प्रेमातील विघ्ने, हे सूत्र बऱ्याच चित्रपटांत आजही कायम असले, तरी त्याचे वेगवेगळे पदर चित्रित करण्यावर नव्या पिढीचे निर्माते-दिग्दर्शक भर देऊ लागले आहेत.

हिंदी चित्रपटांचा परदेशांतील प्रेक्षकवर्ग तसेच परदेशांतील भारतीय हिंदी चित्रपट निर्माते, दिग्दर्शक व अभिनेते यांनी या बदलाला मोठीच चालना दिली आहे. हिंदी चित्रपटांचे परदेशातील वितरण तसेच गाण्यांच्या सीडी-कॅसेट व व्हीसीडींच्या परदेशातील विक्रीचे एक नवेच अर्थशास्त्र जन्माला आले आहे. त्यातच ' लगान ' आणि ' श्वास ' हे भारतीय चित्रपट ऑस्करच्या स्पधेर्त उपस्थिती लावून आल्यामुळे पाश्चात्त्य जगताला भारतीय चित्रसृष्टीची दखल घ्यावी लागली आहे. जगात सर्वाधिक चित्रपट भारतात तयार होत असूनही मध्यपूर्वेतील देश व आग्नेय आशियातील काही देश वगळता जगाला या चित्रसृष्टीची फारशी माहिती नव्हती. सत्यजित रे, राजकपूर अशी एक-दोन नावे वगळता बाहेरच्या जगाला हिंदी चित्रसृष्टीतल्या लोकांचीही माहिती नव्हती. पण ' कान ' चित्रपट महोत्सवातील ज्युरीवर ऐश्वर्या रायची निवड झाल्यानंतर तिच्या सौंदर्याकडे व पर्यायाने हिंदी सिनेमाकडे जग आकषिर्त झाले. असे असले तरी जगाच्या विशाल पडद्यावर हिंदी चित्रपट झळकण्यासाठी आणखी बरीच मेहनत घ्यावी लागणार आहे. गुरिंदर चढ्ढा, मीरा नायर, इस्माईल मर्चंटसारखे भारतीय वंशाचे दिग्दर्शक आंतरराष्ट्रीय प्रेक्षकांचा विचार करून चित्रपट काढू लागले आहेत. तोच मार्ग भारतात फरहान अख्तर, करण जोहरसारखे निर्माते-दिग्दर्शक अवलंबू लागले आहेत. त्यामुळे येत्या काळात हिंदी सिनेमा जगभर पसरतो का, ते पाहावे लागेल.

 
</text>
</doc>
