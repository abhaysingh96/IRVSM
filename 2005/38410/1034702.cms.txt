<doc>
<docno>1034702.cms.txt</docno>
<text>
 
बहुतांची अंतरे
पालकमंत्र्यांची आवश्यकता काय?
[ Sunday, February 27, 2005  09:07:31 pm]


अमुक खात्याचे मंत्री ही विशेषणे कमी पडतात की काय म्हणून पालकमंत्री ही बिरुदावली अनेक मंत्र्यांना दिली जाते. एखाद्या खात्याची जबाबदारी सांभाळताना पालकत्वाची जबाबदारी त्याच जोडीने निभावणे म्हणजे खरे तर पालक या पदाला दिलेले दुय्यम स्थान आहे. त्या पदाचा अपमान नाचक्की करण्यासारखे आहे. पालक या पदाची जबाबदारीच सवोर्त्तम आहे. ती नीट न निभावल्यास पाल्य अविकसित राहू शकतो. या काळात पालक मालक होतात. पाल्य मात्र बालकच राहतो.

असे एखाद्या जिल्ह्याचे पालकत्व स्वीकारणे म्हणजे त्या जिल्ह्याचा मुळात असलेला दुर्बलपणा स्वीकारून तो सुधारत असल्याचे संकेत मिळविले पाहिजेत. अजूनपर्यंत असे कधी ऐकिवात आले नाही की, अमुक मंत्री जिल्ह्याचे पालकमंत्री होते म्हणून त्या जिल्ह्याची प्रगती झाली. निव्वळ पालकत्वामुळे जिल्हे सुधारल्याची उदाहरणे नाहीत, म्हणून मंत्र्यांना अशी जबाबदारी देऊ नये. त्यामुळे त्यांच्या स्वत:च्या खात्याकडे दुर्लक्ष होण्याची शक्यता आहे. जे मुळात जिल्ह्याच्या ज्या विभागातून निवडून आले, मंत्री झाले, त्यांचा विभाग सुधारणेच्या बाबतीत मागास राहिला असेल, तर त्यांच्यावर संपूर्ण जिल्ह्याचे पालकत्व सोपवून काय साधणार आहे ?

कुर्ला पश्चिमेकडील विभाग मुंबईतील सर्वांत गलिच्छ, अतिक्रमित म्हणून ओळखला जातो. तेथील रस्त्यावरची डबकी जेव्हा पूर्ण सुकतात, तेव्हाच मुंबईतील पावसाळा संपला, असे अनुमान काढले जाते. या परिसरात नेहमीच नळ फुटलेले, रस्त्यावरील सांडपाण्याच्या टाक्या वाहत असलेल्या, गटारे तुंबलेली पाहावयास मिळतात. ही परिस्थिती गेली 25 वषेर् आम्ही पाहत आहोत, त्यात तिळमात्र सुधारणा नाही.

या विभागातून सतत तीन वेळा एकच आमदार निवडून येत आहे. तिथल्या लोकांनी त्यांना मुंबईचा राजा या धतीर्वर कुर्ल्याचे नबाब अशी पदवी दिल्याचे अनेक फलकांवरून दिसून येते. हे महाशय, पक्ष बदलूनसुद्धा मंत्रीपदावर राहिले, आता तर मुंबईचे पालकमंत्रीसुद्धा झाले. इतर मुंबईप्रमाणे कुर्ला सुधारले तर ठीक, नाही तर उर्वरित मुंबईचे कुर्ला न होवो!

जयराम कासार, वसई.

 
</text>
</doc>
