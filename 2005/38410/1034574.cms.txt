<doc>
<docno>1034574.cms.txt</docno>
<text>
 
सदर
बेस्ट इम्प्रेशन
[ Sunday, February 27, 2005  06:43:59 pm]


मुंबईतच काय पण उपनगरांत आणि कोणत्याही नावाजलेल्या ठिकाणी, ज्या ठिकाणी खवय्यांची चांगलीच चंगळ असते तिथे प्रत्येक दुकानदाराने आपली स्वत:ची वेगळी काहीतरी ओळख तयार केलेली असते. अर्थात, तिथे मिळणाऱ्या पदार्थांमधूनच आपलं वैशिष्ट्य जपलेलं असतं हे काही वेगळं सांगायला नको! नव्हे हा तर एक खासा प्रयत्नच असतो म्हणा ना!

प्रत्येक हॉटेलमधली नव्हे तर कोणत्याही छोट्याशा फास्टफूड सेण्टरची स्वत:ची अशी एक वेगळी पद्धत असते. त्यात मग वेगवेगळ्या नावाचे, चवीचे पदार्थ आपलं बस्तान मांडून असतात. इतकंच नव्हे तर या पदार्थांनी इथे येणाऱ्या प्रत्येक ग्राहकाला आपलंसं केलंलं असतं.

कांदिवलीच्या पश्चिमेला तशी हॉटेल आणि लहान-मोठी फास्टफूड सेण्टर्स खूप आहेत. त्यातल्या प्रत्येक ठिकाणी वेगवेगळे खास पदार्थही मिळतात. असंच एक नवं ठिकाण आहे ते ' इम्प्रेशन प्युअर व्हेज '. सकाळी नऊ ते रात्री अकरा वाजेपर्यंत इथे तुम्ही चापायला जाऊ शकता. इम्प्रेशनचे मालक मयूर ब्रीद यांचा इण्टेरिअरचा व्यवसाय आहे. पण एकाच व्यवसायात का अडकून राहायचं या विचारानेच त्यांनी आणि पत्नी मीनल यांनी इम्प्रेशन प्युअर व्हेज सुरू केलं.

इम्प्रेशन आकाराला जरी लहान असलं तर इथे मिळणारे पदार्थ मात्र बरेच आहेत. तसंच इथली खासियत म्हणजे ऑर्डर दिल्यानंतरच तो पदार्थ बनवायला घेतला जातो. त्यामुळे इथे पदार्थ नुसतेच गरमागरम मिळतात असं नाही, तर ते ताजेही असतात. इथल्या मेन्यूकार्डवर त्याची विभागणीही जबरदस्त अशीच केली आहे.

सकाळी साडेनऊ ते दुपारी बारा ही वेळ खास ब्रेकफास्ट मेन्यूसाठी आहे. यात खास शिरा आणि उपमा असतो. स्नॅक्समध्ये आहेत उसळपाव, साबुदाणवडा, साबुदाणा खिचडी, फिंगरचिप्स, इडली सांबार आणि इडलीचे विविध प्रकार. उत्तपामध्येही व्हरायटी आहेत. नेहमीच्या डोसांबरोबर नानाविध प्रकार उपलब्ध आहेत. पेपरडोसा, पनीरडोसा शिवाय वेगळा असा स्प्रिंग डोसा आहे. या डोशात कोबी, सिमला मिरची, गाजर, कांद्याची पातं, नूडल्स सर्व लांबट कापून ते शेजवान सॉसमध्ये फ्राय केले जातात. र्सव्ह करताना मात्र त्याचे लहान सहा पिसेस करून दिले जातात. यासोबत मिळणारी चटणीही छान असते.

शिवाय स्टार्टर्समध्ये असलेला ड्रम्स ऑफ हेवन हा पदार्थ तर केवळ भन्नाट असा आहे. व्हेज लॉलीपॉपसदृश आठ पिसेस असून ही डिश कुरकरीतपणासह टेस्टीही आहे. शिवाय व्हेज क्रिस्पी, व्हेज मंगोलियन, गोल्ड कॉइनसारखे पदार्थ मिळतात. तसंच ड्राय/ग्रेव्हीजमध्येही चंगळ आहे.

कोम्बो मील्समध्ये काही ठराविकच गोष्टींचा समावेश करण्यात आला आहे. प्रामुख्याने चायनीज पदार्थांसाठी प्रामुख्याने वापरण्यात येणारे पदार्थ यासाठी निवडले आहेत. नूडल्स, राइस आणि मन्चुरिअन यांच्या कॉम्बिनेशनने बनवलेले हे पदार्थ आहेत. इम्प्रेशन स्पेशल, इम्प्रेशन स्पेशल नूडल्स, पॉट नूडल्स, ट्रिपल सोजवान राइस, स्पेशल चायना चाव आदी पदार्थांचा समावेश कोम्बो मीलमध्ये आहे. त्यासह इथे पावभाजी, व्हेज सॅण्डविचेस आणि फक्त टोस्ट सॅण्डविच, ग्रील सॅण्डविच असाही मेन्यू आहे. पाटीर् ऑर्डर घेण्याची प्रथा इथेही आहे. अगदी घरगुती पाटीर्ची ऑर्डर 9324604065, 9820627739 आणि 56825448 या नंबर्सवर देता येईल.

रसाळराव

 
</text>
</doc>
