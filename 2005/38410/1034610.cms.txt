<doc>
<docno>1034610.cms.txt</docno>
<text>
 
महामुंबई: मुंबई टाइम्स
विलेपार्ल्यातील डॉक्टरांचं अपहरण
[ Sunday, February 27, 2005  07:24:52 pm]


मुंबई टाइम्स टीम

दवाखाना बांधण्यासाठी उधार घेतलेले पैसे परत न केल्याने संतप्त झालेल्या चौघाजणांनी विलेपार्ल्यातीले एका डॉक्टरांचं अपहरण केलं असून याप्रकरणी जुहू पोलिस ठाण्यात गुन्हा दाखल करण्यात आला आहे.

विलेपार्ले ( पश्चिम) येथील मुंबई महापालिकेच्या आर. एन. कूपर हॉस्पिटलच्या डॉक्टर्स क्वार्टर्सच्या एका बिल्डिंगमध्ये राहणारे डॉ. संदीप भालचंद पाडगांवकर ( 50) यांना स्वत:चा दवाखाना बांधावयाचा असल्याने त्यांना पैशांची गरज होती.

त्यासाठी त्यांनी सुमारे आठ महिन्यांपूवीर् अजय लक्ष्मण गावडे (39), सुनील वसंत खाचे ( 42), अनिल वसंत खाचे ( 37) आणि कृष्ण हरीचंद आके ( 47) यांच्याकडून 80 हजार रुपये उधार घेतले होते. गेल्या महिन्यापासून या चौघा जणांनी उधार दिलेले पैसे परत मिळावेत, यासाठी डॉ. पाडगावकर यांच्याकडे तगादा लावला होता.

मात्र पाडगावकर यांनी लगेचच पैसे देण्यास असमर्थता दाखविली होती, असं पोलिसांनी सांगितलं. शनिवारी हे चौघं जण पुन्हा पैसे मागण्यासाठी डॉ. संदीप पाडगांवकर यांच्या कूपर हॉस्पिटलच्या डॉक्टर्स चर्टर्समध्ये गेले. त्या चौघांनी डॉ. पाडगावकर यांना लाथाबुक्क्यांनी मारहाण केली. पण हे प्रकरण मारहाणीपुरतं मर्यादित राहिलं नाही. त्या चौघांनी डॉ. पाडगावकर यांना त्यांच्या कुटुंबीयांदेखतच ठार मारण्याची धमकीही दिली.

एवढ्यावरच न थांबता त्यांनी डॉ. संदीप पाडगावकर यांना मोटार व्हॅनमध्ये (क्र. एमएच- 04- एडब्ल्यू- 9541) कोंबून त्यांचं अपहरण केलं, असल्याची माहिती जुहू पोलिस स्टेशनमध्ये नोंदवण्यात आली आहे. याप्रकरणी जुहू पोलिसांनी अपहरणाचा गुन्हा नोंदवून घेतला असून, पोलिस अधिक तपास करीत आहेत.

 
</text>
</doc>
