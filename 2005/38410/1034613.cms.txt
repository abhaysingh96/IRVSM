<doc>
<docno>1034613.cms.txt</docno>
<text>
 
महामुंबई: मुंबई टाइम्स
मल्टिप्लेक्सवाल्यांचा महापालिकेलाही गंडा?
[ Sunday, February 27, 2005  07:27:20 pm]


प्रसाद नेरुरकर/अमित भंडारी

राज्य सरकारकडून मिळवलेल्या मल्टिप्लेक्सवाल्यांनी महापालिकेचा प्रॉपटीर् टॅक्स बुडवण्यासाठीही पळवाटा शोधल्या आहेत. शिवाय फिल्म डिस्ट्रिब्युटर्स आणि निर्मात्यांकडून कराची रक्कम घेऊन सरकारला करभरणा करायचा नाही, असे प्रकार सर्रास सुरू असल्याच्या तक्रारी आहेत.

बॉक्स ऑफिसवर जमलेल्या गल्ल्याच्या प्रमाणात मल्टिप्लेक्सकडून पालिका प्रॉपटीर् टॅक्स घेते. पण तिकिटविक्रीची रक्कम कमी दाखवून मल्टिप्लेक्सवाले पालिकेची दिशाभूल करतात, अशा तक्रारी आहेत. आता तर बॉक्सऑफिस कलेक्शनवर प्रॉपटीर् टॅक्स घेण्याच्या नियमालाच कोर्टात आव्हान देण्याच्या हालचाली सुरू आहेत, असं पालिका अधिकाऱ्यांचं म्हणणं आहे.

चैनीच्या गोष्टींसाठी केलेल्या बांधकामावरील प्रॉपटीर् टॅक्स बुडवण्यातही मल्टिप्लेक्सवाले अग्रेसर आहेत. काहींच्या अनधिकृत बांधकामांचा प्रॉपटीर् टॅक्स पालिकेकडे जमाच होत नाही. त्यामध्ये प्रामुख्याने वडाळा, जोगेश्वरी, अंधेरी, मुलुंड आणि चर्चगेट इथल्या मल्टिप्लेक्सचा समावेश असल्याचं सांगण्यात येतं. मंजूर आराखड्यापेक्षा वेगळीच बांधकामं तिथं दिसतात.

फिल्म डिस्ट्रिब्युटर्स आणि निर्मात्यांकडून करमणूक कर वसूल केला जातो, पण तो सरकारकडे जमाच होत नाही. यासंदर्भात फिल्म डिस्ट्रीब्युटर्सनी आवाज उठवला होता. त्यावेळी ' मल्टिप्लेक्स चालवणं हे दहा वर्ष बंधनकारक आहे, पण कर न भरल्यास सरकारला पूर्ण टॅक्स व्याजासह देणं भाग पडेल. त्यामुळे कराची रक्कम आम्ही आताच वसूल करत आहोत, असं उत्तर देऊन मल्टिप्लेक्सल्यांनी डिस्ट्रीब्युटर्सची तोंडं बंद केली. काही डिस्ट्रिब्युटर्सचे चित्रपट मल्टिप्लेक्समधून हद्दपार करून त्यांची कोंडी केली जाते, अशी तक्रार आहे. मल्टिप्लेक्सवाले आपल्याच भाईबंदांच्या खिशात हात घालत असल्याचा आरोप आहे.

दहा वर्षांसाठी मल्टिप्लेक्स उभारल्याची आणि त्यासाठी ती जागा विकत घेतल्याची उदाहरणं अभावानंच दिसतात. भाडेतत्त्वावर घेतलेल्या जागांची कागदोपत्री पूर्तता झालेली नाही, असं चित्र आहे. काही मल्टिप्लेक्स तर केवळ तीन वर्षांसाठी भाडेतत्त्वावर असणाऱ्या जागेवर उभारण्यात आली आहेत!

काही पूर्तता न केल्यानं जिल्हाधिकाऱ्यांकडून काहींना मल्टिप्लेक्स उभारणीची मंजुरी मिळालेली नाही. पण मंत्रालयातील उच्चपदस्थांकडून अभय मिळवून मल्टिप्लेक्स उभारली गेल्याची उदहारणं आहेत. यामध्ये धोबी तलाव, मुलुंड किंवा कांजुरमार्ग आणि ठाण्याच्या काही मल्टिप्लेक्सची उदाहरणं दिली जातात.

 
</text>
</doc>
