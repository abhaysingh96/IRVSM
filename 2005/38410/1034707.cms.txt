<doc>
<docno>1034707.cms.txt</docno>
<text>
 
धावते जग
बनवेगिरीत कल्पकता!
[ Sunday, February 27, 2005  09:09:45 pm]


भारतीय विद्यार्थ्याने परदेशी जाऊन चमक दाखविली, यात आता ' बातमी ' राहिलेली नाही. अनेक विद्यार्थी अमेरिका, लंडन, ऑस्ट्रेलियासह अन्य देशांत जाऊन भारताचे नाव रोशन करीत आहेत. तरीही एखाद्या भारतीयाने चांगले यश मिळविले तर आपण कौतुक करतो.

राजस्थानातल्या सौरभ सिंगने अमेरिकेची अंतराळसंस्था ' नासा ' च्या परीक्षेत असेच ' यश ' मिळविले असल्याची बातमी प्रसिद्ध झाली, तेव्हाही भारतीयांचे ऊर अभिमानाने भरून आले होते. परंतु सौरभच्या या ' यशा ' ची खरी कथा बाहेर आल्यावर जे काही झाले आहे, त्याने सर्वांचेच हसे झाले आहे.

ज्या ' नासा ' ची परीक्षा आपण पहिल्या क्रमांकाने पास झालो, असे सौरभचे म्हणणे होते, ती परीक्षाच मुळात अस्तित्वात नाही, हे उघड झाले आहे. त्यामुळे त्या अनुषंगाने सौरभने रचलेली सगळी कथा खोटी असल्याचे सिद्ध झाले आहे. त्याचे सटिर्फिकेट न तपासता नगरसेवकांपासून राष्ट्रपतींपर्यंतच्या सर्वच लोकांनी त्याचे जे कौतुक केले, ते पाहता आपण सर्वच अशा बातमीने कसे वाहवत जातो, हे पुन्हा एकदा सिद्ध झाले आहे.

पहिल्यांदा ' नासा ' ने अशी परीक्षा असल्याचा इन्कार केला, नंतर सौरभने कहाणी ज्या सफाईने बदलली, ते पाहता लोकांना बनवण्याचा हा पूर्वनियोजित प्लॅन होता, हे स्पष्ट दिसते आहे. आपण मुलींसाठीच्या एका कॉलेजमधून परीक्षा दिली असे आधी तो म्हणाला. मग त्या नावाचे कॉलेजच नसल्याचे स्पष्ट झाले. आपण इंडियन एअरलाइन्सच्या विमानाने लंडनला गेलो, असे तो म्हणतो. इंडियन एअरलाइन्सचे विमान लंडनला जातच नाही, एवढेही त्याला माहीत नव्हते. एकंदरीतच त्याच्याकडचे सटिर्फिकेट बोगस होते आणि घरीच कोणीतरी तयार केलेले होते, हेही कोणाच्या लक्षात येऊ नये, हे अकल्पितच म्हणायला हवे. ' नासा ' ने इन्कार केल्यावर ती परीक्षा ऑक्सफर्ड विद्यापीठाने घेतली असे सौरभ म्हणत होता. त्या विद्यापीठानेही इन्कार केल्यावर सगळेच पितळ उघडे पडले. हा सर्व खोटेपणा असल्याचे लक्षात आल्याने पंतप्रधानांनी त्यांची भेट वेळीच रद्द केली. पण तोपर्यंत साऱ्या देशाला त्याने ' मामा ' बनवले होते. सौरभचे हे कल्पनारंजन आहे हे आता सिद्ध झाल्याने तो असा का वागला, याची कारणमीमांसा करणे आवश्यक आहे. केवळ फसवेगिरीतून पैसे उकळायचे असा एक हेतू असू शकतो. दुसरे कारण अधिक चिंताजनक आहे. आजचे शिक्षण केवळ गुणाधिष्ठित असल्याने कमी हुषार असणाऱ्याला पुढे जाण्याची संधी मिळत नाही. त्यामुळे करिअर व नोकरी या सगळ्याचाच प्रश्न निर्माण होतो. अशा वेळी केवळ नैराश्यातून असे फसवणुकीचे मार्ग अवलंबले जातात. सौरभच्या ' कल्पकते ' चे कौतुक करण्याचे काहीच कारण नाही. त्याबद्दल त्याला योग्य ती शिक्षा व्हायलाच हवी. परंतु, तो असे का वागला याचा मानसशास्त्रीय दृष्टिकोनातून विचार होणे मात्र गरजेचे आहे.

 
</text>
</doc>
