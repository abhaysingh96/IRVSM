<doc>
<docno>1034715.cms.txt</docno>
<text>
 
अग्रलेख
सर्वच नापास!
[ Sunday, February 27, 2005  09:13:33 pm]


भारताचे राजकारण स्वातंत्र्यप्राप्तीपासूनच उत्तर प्रदेश आणि बिहार ही दोन राज्ये चालवतात हे खरे असेल, तर बिहार आणि त्यापासून विभक्त झालेल्या झारखंड राज्यांच्या विधानसभांच्या निवडणूक निकालांमुळे देशाच्या राजकारणाचे चित्र स्पष्ट होण्याऐवजी ते अधिकच धूसर बनले आहे.

महिनाभर चाललेला बिहार, झारखंड आणि हरयाणातील निवडणुकांचा घोळ निकालांमुळे संपला असे म्हणायचे, तर हरयाणा वगळता अन्यत्र तो आहे. बिहार व झारखंडमध्ये सत्तेवर असलेल्यांना जनतेने नाकारले असे चित्र असले, तरी सरकार कुणी बनवायचे, याबाबत मात्र मतदारांची भूमिका संदिग्ध राहिली. त्यामुळे बिहारसारख्या महत्त्वाच्या राज्यात एकही पक्ष सरकार बनवण्याच्या स्थितीत नाही. सत्तेच्या हव्यासापोटी आवळ्याभोपळ्याची मोट उभी करून कुणी बोहल्यावर चढलेच, तरी लग्नानंतर संसार टिकण्याची शाश्वती नाही. या परिस्थितीत अशक्त सरकारच्या हाती राज्याच्या तिजोरीच्या किल्ल्या द्यायच्या की, केंदाने राष्ट्रपतींची राजवट आणून जनतेचे मत पुन्हा अजमावयाचे, याचा निर्णय पंतप्रधान मनमोहन सिंग आणि सत्ताधारी आघाडीच्या प्रमुख सोनिया गांधी यांना घ्यावा लागेल. या निवडणुकांनी दोन कुटुंबांची दोन राज्यांतील मक्तेदारी हाणून पाडली, ही चांगली गोष्ट झाली. हरयाणात देवीलाल आणि त्यांचे पुत्र ओमप्रकाश चौटाला यांचीच जरब होती. केंदात सत्ता मिळवण्यासाठी राज्यांची जहागिरी कुणाच्याही हाती देण्यास तयार झालेल्या भारतीय जनता पक्षाने महाराष्ट्रात शिवसेनेशी, तामिळनाडूत कधी दमुक तर कधी अण्णादमुकशी, ओरिसात बिजू जनता दलाशी, आंध्रात तेलुगु देसमशी तर बिहारमध्ये समता पाटीर्शी सलगी केली, तसेच हरयाणा चौटालांना बहाल करण्यात आले. पण तिथल्या जनतेने चौटालांचा धुव्वा उडवला. बिहारमध्ये गेली 15 वषेर् लालू प्रसाद यादव यांचीच अनिर्बंध सत्ता चालली. काँग्रेसेतर पक्षाचे इतका काळ सलग राज्य असण्याचे प. बंगालखेरीज दुसरे उदाहरण नाही. देशातील सर्व माध्यमांकडून टीका होत असतानाही लालूंची जादू चालूच होती. जनतेचा असा विश्वास वारंवार व्यक्त होत राहतो, तेव्हा नेत्यांचे ' सत्ताधीेश ' बनतात. लालूंचेही तेच झाले. त्यांना त्यांच्याच आवाजाचा प्रतिध्वनी ' जनतेचा आवाज ' वाटू लागला आणि घोटाळा झाला. काँग्रेस व रामविलास पासवान यांच्या लोकजनशक्ती पक्षांबरोबर त्यांचा निवडणूकपूर्व समझोता झाला असता, तर भाजप आणि संयुक्त जनता दल यांच्या युतीला सर्वाधिक जागा मिळाल्या नसत्या. निवडणूक प्रचारात एका बाजूला लालू आणि दुसऱ्या बाजूला जनता दल ( यु.)-भाजप आणि तिसऱ्या बाजूला पासवान आणि काही प्रमाणात काँग्रेस असा सामना झाला. राजदच्या तब्बल 42 जागा घटल्या, यावरून जनमत लालूंच्या विरुद्ध नेण्यात ते यशस्वी झाले. पण त्यामुळे प्रश्न सुटलेला नाही. भाजप-आघाडीचा रथ शंभरीचा मैलाचा दगड ओलांडण्यापूवीर्च ढेपाळला, तर काँग्रेस आणि पासवान एकत्रितपणे चाळिशीही गाठू शकलेले नाहीत. लालूंना 80 च्या आसपास जागा मिळाल्या आहेत. केंदातील सत्तेत लालू आहेत, तसेच पासवानही आहेत. दिल्लीतील संयुक्त पुरोगामी आघाडीचे तत्त्व पाटण्यातही लागू केले, तर सत्ता राखता येईल. पण पासवानना ते मान्य नाही. मुख्यमंत्रीपद राजदकडे जात असेल, तर पासवानना विरोधी बाकांवर बसणे पसंत आहे. अर्थात ते बोलतात त्यात तथ्य किती आणि वाटाघाटींची व्यूहरचना किती, हे तपासावे लागेल. इतके मात्र खरे की, जनतेचा पुन्हा कौल मिळवण्यात लालू आणि राबडी देवी अयशस्वी ठरले, तसेच सत्ता खेचून घेण्याचे पासवान आणि नितीश कुमार यांचे प्रयत्नही फसले. थोडक्यात, बिहारच्या जनतेने सर्व स्थानिक पुढाऱ्यांना नापास करून त्यांना त्यांची जागा दाखवून दिली.

भाजपचा जीव भांड्यात

आतापर्यंत बिहारचाच भाग असलेल्या झारखंडातील ही पहिली निवडणूक. आदिवासी प्रदेश आणि खाणी यासाठीच देशाला ठाऊक असलेल्या या राज्याकडे कुणाचे फारसे लक्ष नाही ; कारण इथून लोकसभेवर निवडून येणाऱ्या सदस्यांची संख्या जेमतेम 14 इतकीच आहे. झारखंड स्थापन झाले, तेव्हा इथे भाजपची सत्ता आली खरी, पण झारखंड मुक्ती मोर्च्याच्या शिबू सोरेन आणि त्यांच्या साथीदारांनी भाजपचे मुख्यमंत्री अर्जुन मुंडा यांना सुखाने सत्ता उपभोगू दिली नाही. त्यामुळे 81 सदस्यांच्या या विधानसभेत यावेळी भाजपचा धुव्वा उडेल, असे बोलले जात होते. प्रत्यक्षात तसे घडलेले नाही. 36 जागा जिंकून हा पक्ष सत्तेच्या नजीक पोहोचला. काँग्रेस आणि झामुमोला मिळून 26 जागाच मिळू शकल्या. यामुळे झारखंडच्या मुख्यमंत्रीपदी बसण्याचे शिबू सोरेन यांनी गेली अनेक वषेर् उराशी बाळगलेले स्वप्न पुन्हा एकदा भंगले आहे. सध्याच्या स्थितीत झारखंडमध्ये अपक्षांच्या साथीने भाजप सत्ता राखू शकेल, पण ती टिकवू शकेलच, याची खात्री नाही ; कारण छोट्या राज्यात सहा- सात जागा इकडच्या तिकडे झाल्या, तरी दूध नासू शकते. पक्षांतरबंदी कायद्याला बगल देऊन सत्तापालट घडवून आणता येतो, हे गोव्याच्या आमदारांनी यशस्वीपणे दाखवून दिले आहेच. असो. बिहार व झारखंड या दोन्ही राज्यांत काँग्रेसचे गणित चुकले, तर बिहारमध्ये भाजपच्या आघाडीला अपेक्षेपेक्षा अधिक यश मिळाले, तरी भाजपला जनता दल ( यु.)च्या तुलनेत कमी जागा असल्यामुळे, आघाडीतील दुय्यम भागीदार हीच भूमिका त्यांना बजावावी लागणार आहे. झारखंडमध्ये भाजपची सत्ता राहिली, तर पक्षाच्या दिल्लीतील नेत्यांना हायसे वाटेल. देशावर काही काळापूवीर् सत्ता गाजवणाऱ्यांच्या पदरात गुजरात वगळता कोणतेही मोठे राज्य नाही, याची जाणीव या नेत्यांना बोचत असेलच. गुजरातची निवडणूक तीन वर्षांपूवीर् जिंकल्यानंतर या पक्षाच्या वाट्याला कोणतेही राज्य आलेले नाही. ' शत प्रतिशत भाजप ' ची घोषणा ज्या कुणी तयार केली, त्यांना हे असे का होते, याचाही विचार करावा लागेल.

चौटालांचा सफाया

बिहार आणि झारखंड या दोन राज्यांत फुगा फुटला असला, तरी हरयाणात दणदणीत यश संपादन करून काँग्रेसने बाजी मारली आहे. 1972 नंतर प्रथमच काँग्रेसला हरयाणवी जनतेने इतके भरभरून मतदान केले असून विधानसभेच्या 90 पैकी 67 जागा जिंकून काँग्रेसने दोन तृतीयांश बहुमत संपादन केले आहे. मात्र हा विजय सोनिया गांधी यांच्या करिष्म्यामुळे प्राप्त झाला आहे, असे काँग्रेसजनही म्हणणार नाहीत. माजी उपपंतप्रधान देवीलाल यांचे चिरंजीव आणि हरयाणाचे विद्यमान मुख्यमंत्री ओमप्रकाश चौटाला यांच्या मनमानी कारभाराविरोधात जनतेने दिलेला हा कौल आहे. चौटाला यांच्या ' इंडियन नॅशनल लोकदला ' चा यावेळी पुरता सफाया झाला आणि गेल्या विधानसभेत 47 जागा जिंकणाऱ्या चौटालांच्या वाट्याला अवघ्या नऊ जागा आल्या. खुद्द चौटाला यांना रणदीप सिंग सुरजेवाला या प्रदेश काँग्रेसच्या तरुण प्रदेशाध्यक्षाने नरवाणमध्ये धूळ चारली. सुदैवाने ते रोरी या आणखी एका मतदारसंघातून निवडून आल्याने त्यांची पुरती लाज गेली नाही, एवढेच! चौटाला यांच्या कारभारावर जनता किती नाराज होती, त्याची प्रचीतीच यामुळे आली आहे. काँग्रेसच्या या यशाची चाहूल 10 महिन्यांपूवीर् झालेल्या लोकसभा निवडणुकीच्या वेळीच आली होती. लोकसभेच्या दहाच्या दहा जागी चौटालांच्या उमेदवारांना पराभूत करताना हरयाणातील जनतेने काँग्रेसचे नऊ उमेदवार निवडून आणले होते, तर भाजपच्या वाट्याला उरलेली एकमेव जागा आली होती. अर्थात लोकसभा निवडणुकीपूवीर्ची चार-पाच वषेर् भाजप आणि चौटाला एकमेकांच्या गळ्यात गळे घालून फिरत होते. एवढेच नव्हे, तर 2000 मध्ये झालेल्या विधानसभा निवडणुकीनंतर चौटाला यांच्या सरकारला भाजपने पाठिंबाही दिला होता! पण अखेर सीबीआय चौकशीचेच घोंगडे त्यांच्याभोवती लागल्याने भाजपने त्यांच्याशी फारकत घेतली. तरीही त्याचे फळ भाजपच्या पदरात पडले नाहीच आणि लोकांनी भाजपच्या फक्त दोन उमेदवारांना विधानसभेत पाठविले. आता काँग्रेसमध्ये अर्थातच मुख्यमंत्रीपदासाठी रस्सीखेच सुरू झाली असून, आणीबाणीत इंदिरा आणि संजय गांधी यांची पाठराखण करणारे आणि नंतर ' आयाराम-गयाराम ' संकल्पनेची भारतीय राजकारणाला देणगी देणारे भजनलाल यांनी ' अवघे पाऊणशे वयमान ' असतानाही त्यासाठी फिक्सिंग सुरू केले आहे. पण अंबिका सोनी यांनी मात्र ' देशाला नवा चेहरा हवा आहे ' असे स्पष्ट केले आहे. मात्र या तिन्ही राज्यांच्या निवडणुका आणि विशेषत: बिहारमध्ये बसलेला झटका यामुळे केंदातील ' युपीए ' यापुढे अधिक समजदारीने वागण्याची शक्यता आहे. सोनिया आणि मनमोहन सिंग यांच्या दृष्टीने हेच या निवडणुकांचे फलित होय.

 
</text>
</doc>
