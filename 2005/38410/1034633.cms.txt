<doc>
<docno>1034633.cms.txt</docno>
<text>
 
महाराष्ट्र
भावाने केले बहिणीचे अपहरण
[ Sunday, February 27, 2005  07:55:58 pm]


म. टा. वृत्तसेवा

सोलापूर : वडिलांकडून तीन लाख रुपये उकळण्यासाठी स्वत:च्या बहिणीचेेच अपहरण करण्याचा भयंकर प्रकार येथे घडला. पोलिसांनी एका दिवसातच गुन्हेगाराला शोधून काढल्यानंतर, आपल्याच मुलाचे हे प्रताप आहेत, हे कळून आई वडिलांना मान शरमेने खाली घालावी लागली.

निवृत्त लष्करी अधिकारी बब्रूवाहन वाघमारे यांची मुलगी साधना ( 17) हिचे बुधवारी वालचंद कॉलेजमधून अपहरण करण्यात आले. मुलीच्या सुटकेसाठी तीन लाख रुपये पाठवा, नाहीतर तिला मुंबईत नेऊन विकतो, अशी धमकी अपहरणर्कत्याने वाघमारे यांना फोनवरून दिली. त्यावर बब्रूवाहन यांनी जेलरोड पोलिस ठाण्यात तक्रार नोंदवली.

मोबाइलवरचे संभाषण टेप केल्यानंतर पोलिसांनी वेशांतर करून सापळा रचला. त्याच रात्री 10 वाजता आरोपी रमेश वाघमारेला अटक केली. आरोपी आपलाच मुलगा असल्याचे समजल्यावर कुटुंबियांना आश्चर्याचा धक्का बसला. या प्रकरणातील आणखी दोन आरोपी फरार आहेत.

आरोपी रमेश चेन्नईत सोन्या-चांदीचा व्यापार करत असे. त्यात तो कर्जबाजारी झाला आणि पैशांसाठी त्याने अपहरण केेले, अशी माहिती पोलिस चौक शीत समोर आली आहे.

 
</text>
</doc>
