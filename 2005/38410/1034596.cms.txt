<doc>
<docno>1034596.cms.txt</docno>
<text>
 
महाराष्ट्र
भिवंडीत पाच दरोडेखोरांना अटक
[ Sunday, February 27, 2005  07:11:48 pm]


मुंबई टाइम्स टीम

ठाणे : भिवंडीतील राहनाळ, पूर्णा, मानकोली नाका आदी भागात झालेल्या घरफोड्यांशी संबंधित पाच दरोडेखोरांना ठाणे पोलिस आयुक्तालयाच्या परिमंडळ दोनमधील नारपोली पोलिसांनी तीन लाख रुपयांच्या ऐवजासह गेल्या दोन दिवसांत अटक केली.

राहनाळ इथल्या दिनेश धरमचंद जैन यांच्या गोदामामध्ये काम करणाऱ्या चार नोकरांनी 3,300 मीटर कापडाचा एक लाख रुपयांचा तागा 17 फेब्रुवारी रोजी चोरला होता. त्या गुन्ह्यात हरीशंकर मिश्रा आणि संजय पाण्डे यांना अटक करण्यात आली. तर पूर्णा येथील अमितपालसिंग तरणजितसिंग यांच्या गोदामामधून गाडीतील बसवण्याच्या सुमारे दोन लाखाची साऊंड सिस्टीमची उपकरणे ओंकारसिंग लालसाब सिंग याने चोरली होती. त्याला चोवीस तासांत भाईंदर इथून मुद्देमालासह पकडण्यात पोलिसांना यश मिळालं. तर बाबू चौधरी हे ठाण्याहून माणकोली नाका इथे रिक्षातून येत असताना रिक्षाचालक संजय निवगुणे आणि त्याचा साथीदार लक्ष्मण निकुंब यांनी त्यांना दिवागावाजवळ रिक्षा थांबवून मारहाण केली आणि त्यांच्याजवळचे पाचशे रुपये घेऊन पोबारा केला. तक्रार केल्यानंतर अवघ्या दोन तासांत रिक्षाचालक आणि त्याच्या साथीदारांना पोलिसांनी अटक केली.

90 लाखाच्या वीजचोऱ्या उघडकीस

राज्य वीज मंडळाच्या मुंबई प्रादेशिक विभागाच्या अखत्यारीतील दहा भरारी पथकांनी भिवंडी परिसरात गेल्या आठवडाअखेरीस केलेल्या कारवाईत एकूण 89.50 लाख रुपयांच्या वीजचोऱ्या उघडकीस आणल्या आहेत. त्याबाबत एकूण 21 तक्रारी संबंधित न्यायालयात दाखल करण्यात येत असल्याची माहिती वीज मंडळाच्या कल्याण परिमंडळाने दिली आहे.

दक्षता व सुरक्षा विभागाचे प्रभारी संचालक बी. एम. कुंभार यांच्या आदेशानुसार कल्याण, ठाणे, भांडूप, वाशी, पेण, पालघर, नाशिक, अहमदनगर व धुळे इथल्या अधिकाऱ्यांचा समावेश असलेल्या दहा भरारी पथकांनी वळबांव इथे विशेेष मोहीम काढून 12 जोडण्यांची तपासणी केली असता सुमारे 34 लाख रुपयांच्या वीजचोऱ्या शोधल्या. तर चिवेंदगावच्या परिसरातील 33 अनधिकृत जोडण्या काढण्यात आल्या. तसंच वीज कायद्यातंर्गत सुमारे 56 लाख रुपयांच्या वीजचोरीच्या एकूण

11 तक्रारी न्यायालयात दाखल करण्यात येणार आहेत.

सोनसाखळी चोरास घडली अद्दल

गळ्यातील साखळ्या चोरून धावणाऱ्या चोराकडे हतबलतेनं पाहात न बसता, आरडाओरडा करून, प्रसंगी त्याचा पाठलाग करून त्याला पकडल्याशिवाय अशा चोरांना वचक बसणार नाही, अशी वृत्ती बाळगणाऱ्या डोंबिवलीच्या गीता रंगनाथ राव यांनी सोनसाखळी चोराला चांगलीच अद्दल घडवली.

बुधवारी रात्री 9.30 च्या सुमारास घरी परतत असताना तिरुपती इमारतीच्या आवारात शिरल्यानंतरही एक व्यक्ती पाठलाग करत असल्याचे राव यांच्या लक्षात आले. त्यांनी मागे वळून पाहिल्यावर चोराने गळ्यातील साखळी ओढली आणि धावत सुटला. क्षणाचाही विलंब न लावता राव यांनी आरडाओरडा करून त्याच्या मागे धावण्यास सुरुवात केली. रस्त्यात उभ्या असलेल्या तरुणाने त्या चोराला पकडण्याचा प्रयत्न केला पण त्याच्या पकडीतून तो निसटला. अखेरीस रेल्वे ग्राउण्डपार करत असताना तेथे असलेल्या लोकांनी त्याला धरला व विष्णूनगर पोलिसांच्या ताब्यात दिले. जुन्या जमान्यातील राज कपूरच्या सिनेमांचे सिनेमॅटोग्राफर असलेल्या सी. एस. पट्टू यांच्या कन्या असलेल्या गीता यांना या धाडसीपणाचे बाळकडू घरात वडिलांकडूनच मिळालं. कॉलेजमध्ये असतानाही त्यांनी अशाच एका गुंडाला सायनमधील गांधी माकेर्ट पोलिसांच्या ताब्यात दिला होता. नेहमी चोरीच्या घटना मी ऐकते. आज तर ती वेळ माझ्यावर आली. पण मी हटले नाही. त्याला धरायचा निश्चय केला आणि धावत सुटले. त्याला शेजारीपाजारी असलेल्या लोकांच्या मदतीने त्याला पकडून दिले आणि मगच शांत झाले. सामान्य माणसाने धाडसाने वागले तर त्याज्याकडे वाईट नजरेने पाहण्याची कोणाची हिम्मत होणार नाही, अशी प्रतिक्रिया गीता राव यांनी नोंदवली.

 
</text>
</doc>
