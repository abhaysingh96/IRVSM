<doc>
<docno>1034591.cms.txt</docno>
<text>
 
हेल्थ
पण लक्षात कोण घेतो?
[ Sunday, February 27, 2005  07:05:51 pm]


लैंगिक समस्यांनी ग्रस्त झालेल्या व्यक्ती केवळ हट्टीपणा करून ट्रीटमेण्ट घेण्यास नकार देतात. इगो सांभाळण्याच्या नादात स्वत:चं नुकसान करून घेतात. हा नकारात्मक दृष्टिकोन व्यक्तिमत्त्वाला मारक ठरतो. समस्या अधिकच गुंतागुंतीची होत जाते. असं होऊ नये, म्हणून वेळीच सावरायला हवं. बऱ्याचशा विकारांचं मूळ तुमच्या मानसिकतेमध्ये दडलेलं असतं, हे विसरता कामा नये.

अनामिक भीतीने एका स्त्रीला ग्रासलं होतं. तिचा अस्वस्थपणा वाढत होता. मानसोपचार पद्धती आणि मानसिक जडणघडण तंत्राचा अवलंब केल्यानंतर असंही कळलं, की सुमारे चार वर्षांपूवीर् शेजारी राहणाऱ्या एका तरुणाने अंगावर केरोसिन ओतून स्वत:ला जाळून घेतलं होते. त्यावर कोणातरी म्हणालं, की स्वत:ला जाळण्यापेक्षा तुकडे केलेले बरे. तेव्हापासून सदर पेशण्टच्या मनात आपण जळतोय आणि आपल्या अंगाचे तुकडे होताहेत, असे विचार यायचे.

या पेशण्टच्या लग्नाला दोन वर्षं झाली होती. पण घरी पाळणा हलला नव्हता. याची कारणं वेगवेगळी होती. आपल्या घरी येणाऱ्या माणसाचं वीर्य कोणत्या तरी प्रकारे आपल्या संपर्कात येईल आणि भलत्याच माणसाकडून आपल्याला दिवस जातील, अशी अकारण धास्ती तिला पडली होती. तिच्या पतीचं शीघ्रपतन होत होतं. त्यामुळे तिची कामपूतीर् होत नव्हती. तिच्या मनात हरतऱ्हेचे लैंगिक विचार येत असत. परपुरुषांबाबत मनात येणाऱ्या लैंगिक विचारांबद्दल तिच्या मनात अपराधी भावना निर्माण झाली होती.

या एका सुशिक्षित महिलेच्या मनातदेखील गर्भधारणेसंबंधी एवढा मोठा गैरसमज होता. त्यामुळे लैंगिक शिक्षणाची गरज असल्याचं दिसून येतं. लैंगिक समस्यांवर तिला योग्य मार्गदर्शनाची गरज होती. समस्येची उकल करण्यासाठी योग्य त्या उपचारांची गरज असते. वरील प्रकरणातील स्त्री मनोलैंगिक विकाराबरोबर सक्तीने लादून घेतलेल्या मज्जातंतूच्या विकाराने पछाडली होती. असे चिंताजनक मनोविकार बरं करणं हे वाटतं तितकं सोपं नाही. निव्वळ वैद्यकीय उपचार पद्धतीने ते बरे होऊ शकत नाहीत. मात्र मानसशास्त्र आणि लैंगिकशास्त्राचे तज्ज्ञ आणि चिकित्सक निश्चितपणे बरे करू शकतात.

ती विकारग्रस्त महिला अगदी बरी झाली. मानसोपचार, मानसिक जडणघडणीचं तंत्र आणि संमोहनशास्त्र यांच्या उपचाराने तिला मनापासून पटलं, की वारंवार हातपाय आणि कपडे धुण्याची काही आवश्यकता नाही. याशिवाय तित्या मनात उद्भवलेल्या लैंगिक गैरसमजांचंही निराकारण झालं. मनात कोणतेही वाईट विचार न आणता ती देवपूजा व्यवस्थित करू लागली. लैंगिक दौर्बाल्याबाबत ट्रीटमेण्ट घेण्याचा सल्ला तिच्या पतीला देण्यात आला. पण त्याने ती घेतली नाही, कारण त्याला त्याचं महत्त्व त्याला पटलं नाही. सुशिक्षित असूनही त्यांची ही अवस्था आहे. आपल्या पुरुषत्त्वाला धक्का लागू द्यायचा नाही, ही त्याची प्रवृत्ती होती. हा नकारात्मक दृष्टिकोन आहे. आज पत्नी मन व शरीराने सुदृढ असताना पतीमध्ये दौर्बल्य असले तर पुढच्या जीवनात काही समस्या निर्माण होऊ शकतात. पण लक्षात कोण घेतो ?

तुम्ही तुमचे प्रश्न किंवा अडचणी डॉ. गिरीश संघवी यांना विचारू शकता.

आमचा पत्ता : ' अंदर की बात ', मुंबई टाइम्स, दुसरा मजला, टाइम्स ऑफ इंडिया इमारत, डॉ. डी.एन. रोड, मुंबई - 400001.

डॉ. गिरीश संघवी

 
</text>
</doc>
