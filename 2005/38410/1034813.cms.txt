<doc>
<docno>1034813.cms.txt</docno>
<text>
 
देश-विदेश
गोव्याचा फैसला आज!
[ Sunday, February 27, 2005  11:31:05 pm]


म. टा. प्रतिनिधी

पणजी : प्रतापसिंह राणे सरकारवरील विश्वासदर्शक ठरावाद्वारे गोव्यात गेले महिनाभर नांदत असलेल्या राजकीय अनिश्चिततेचा अंत होणार की हा ठरावच नव्या संघर्षाची नांदी ठरणार, याचे उत्तर समस्त गोवेकरांना सोमवारी मिळेल. माजी मुख्यमंत्री मनोहर परीर्कर यांनी आपल्या सरकारच्या बरखास्तीच्या विरोधात सुप्रीम कोर्टात दाखल केलेल्या याचिकेची सुनावणीही याच दिवशी आहे. त्यामुळे सोमवारी नक्की काय घडणार याबद्दल गोव्यात उत्सुकता आहे.

काँग्रेसकडे संख्याबळ जास्त असले तरी कोणताही धोका पत्करण्याची इच्छा नसल्याचे त्यांच्या नेत्यांच्या विधानांवरून दिसत आहे. भाजपचे डावपेच तांत्रिक बाबींवरून सत्ताधाऱ्यांना कोंडीत पकडण्याचे असणार हे उघड आहे. विशेष म्हणजे भाजपला पाठिंबा देणारे आमदार मथानी सालढाणा यांनी ठरावाच्या बाजूने म्हणजेच काँग्रेसला मतदान करावे असा व्हिप काढल्याची जाहिरातच युनायटेड गोवन्स डेमॉक्रॅटिक पक्षाने स्थानिक वृत्तपत्रात दिली आहे.

भाजपच्या पाच आमदारांनी राजीनामा दिल्यामुळे 40 सदस्यांच्या गोवा विधानसभेत आता केवळ 35 आमदार उरले आहेत. काँग्रेसकडे अपक्ष आमदार व उपमुख्यमंत्री फिलीप नेरी रॉड्रिग्ज यांच्यासह 18 आमदार आहेत. यूजीडीपीच्या सालढाणांचा पाठिंबा असलेल्या भाजपचे संख्याबळ 17 असले तरी अध्यक्ष मतदान करू शकत नसल्यामुळे प्रत्यक्षात ते 16 च आहे.

विश्वासदर्शक ठरावाच्या वेळी दोन्ही पक्षांच्या बसण्याच्या व्यवस्थेत बदल करण्यात यावा, तसेच सत्ताधारी आणि त्यांच्या मित्रपक्षांना सभागृहात स्वतंत्र आसनव्यवस्था देण्यात यावी, अशी मागणी राणे यांनी विधानसभा अध्यक्ष विश्वास सतरकर यांच्याकडे शनिवारी केली आणि राज्यपाल एस. सी. जमीर यांना याची माहिती दिली आहे. मात्र अध्यक्षांनी याबाबत अद्याप कोणताही निर्णय घेतला नसल्याचे सांगण्यात येते.

राज्यपाल जमीर यांनी भाजपचे परीर्कर सरकार बरखास्त केल्यानंतर गोव्यात महिनाभर जे राजकीय तांडव रंगले त्याचा हा विश्वासदर्शक ठराव म्हणजे क्लायमॅक्स असेल. 29 जानेवारी रोजी चार आमदारांनी आमदारकीचा राजीनामा दिल्यामुळे, तसेच दोन मंत्र्यांनी मंत्रिमंडळातून राजीनामा देऊन पाठिंबा काढून घेतल्यामुळे परीर्कर सरकार अल्पमतात आले. दोन फेब्रुवारी रोजी झालेल्या विश्वासदर्शक ठरावाच्या वेळी अभूतपूर्व कोलाहलात सरकारने ठराव जिंकल्याचे विधानसभा अध्यक्ष विश्वास सतरकर यांनी जाहीर केले. त्यावेळी फिलीप नेरी यांना मतदान करण्यापासून रोखण्यात आले होते. पण त्यानंतर घडलेल्या नाट्यमय घडामोडींमध्ये राज्यपाल जमीर यांनी परीर्कर सरकारला बरखास्त केले आणि काँग्रेसच्या प्रतापसिंह राणे यांना मुख्यमंत्रीपदाची शपथ दिली. त्या दिवसापासून दोन्ही गटांचे एकमेकांवर कुरघोडी करण्यासाठी सुरू झालेले प्रयत्न संपलेले नाहीत.

सतरकर यांच्यासमोर फिलीप नेरी यांची अपात्रता सुनावणी अजूनही चालू आहे. नेरी हे भाजपचे सदस्य असल्यामुळे त्यांना अपात्र ठरवण्यात यावे, अशी मागणी भाजपने केली आहे. याचा निर्णयही सतरकर ठरावाच्या वेळीच जाहीर करण्याची शक्यता आहे.

 
</text>
</doc>
