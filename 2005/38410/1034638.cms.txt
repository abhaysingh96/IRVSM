<doc>
<docno>1034638.cms.txt</docno>
<text>
 
हेल्थ
मधुमेहाचे निदान (तपासणी)
[ Sunday, February 27, 2005  07:58:50 pm]


रिकाम्या पोटी आणि जेवणानंतर दोन तासांनी रक्त तपासून डायबिटीसचे अचूक निदान करता येते. ' ग्लायकोसिलेटेड हिमोग्लोबिन ' नावाच्या रक्तचाचणीद्वारे रक्तातील साखरेचे मागील तीन महिन्यांतील सासरी प्रमाण मिळू शकते. मधुमेहामध्ये रक्तातील साखर किडनीतून गाळून लघवीत येते. लघवीतील साखरेच्या प्रमाणावरून रक्तातील साखरेच्या प्रमाणाचा अंदाज येऊ शकतो. लघवीतील साखरेचे प्रमाण मोजण्यासाठी बाजारात रसायनयुक्त काड्या मिळतात. त्यांचाही उपयोग करता येतो. हल्ली रक्तातील साखर तपासण्यासाठी इलेक्ट्रॉनिक उपकरणे आली आहेत. वारंवार रक्ततपासणी करण्याची गरज असणाऱ्या रुग्णांना याचा चांगला उपयोग होऊ शकतो.

मधुमेहामुळे होणारे दुष्परिणाम : वरवर पाहता हा आजार साधा वाटत असला, तरी त्याचे संपूर्ण शरीरावर परिणाम होतात. मधुमेहामुळे शरीरातील रक्तवाहिन्या खराब होतात. त्यामुळे हृदय, मेंदू, मूत्रपिंडे, डोळे या महत्त्वाच्या अवयवांवर परिणाम होऊन हृदयविकार, अर्धांगवायू, मूत्रपिंडाचे विकार, मोतिबिंदू यांसारखे दुष्परिणाम होऊ शकतात. मधुमेहामुळे शरीरातील मज्जातंतू खराब होऊन हातापायांना मुंग्या येणे, बधिरता येणे, रग लागणे अशा प्रकारचे त्रास होऊ शकतात. जंतुसंसर्ग होऊन जखमा लवकर न भरणे, पायांना गँगरीन होणे, सांधेदुखी असे असंख्य दुष्परिणाम होऊ शकतात. डायबिटीस प्रमाणाबाहेर वाढल्यास शरीरात विषारी घटक तयार होऊन माणूस कोमामध्ये जाऊ शकतो. यावरून हे लक्षात येते की, मधुमेहाला ' सायलेंट किलर ' म्हणतात, हे काही खोटे नाही.

मधुमेहावर उपाय

मधुमेह झाला आहे हे समजल्यावर आपण आपल्या जीवनशैलीत बदल करणे हे सर्वांत महत्त्वाचे आहे. रोज निदान अर्धा तास चालणे, योगसाधना, ध्यानधारणा याबरोबरच आहारात योग्य बदल केल्यास मधुमेहावर चांगले नियंत्रण ठेवता येते. रोजच्या आहारात गोड पदार्थ पूर्णपणे टाळावेत. भात, बटाट्यासारखे वातुळ पदार्थ कमी प्रमाणात खावेत. डाळी, मांसाहार यासारखे प्रथिनयुक्त पदार्थ योग्य प्रमाणात आणि पालेभाज्या, कोशिंबीर ( सॅलड) भरपूर प्रमाणात खाण्यास हरकत नाही.

डॉ. राजशेखर सिंहासन

 
</text>
</doc>
