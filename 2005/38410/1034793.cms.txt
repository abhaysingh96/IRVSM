<doc>
<docno>1034793.cms.txt</docno>
<text>
 
क्रीडा
सकारात्मक खेळ हीच भारत दौऱ्यावरील यशाची गुरुकिल्ली
[ Sunday, February 27, 2005  11:04:50 pm]


वृत्तसंस्था

कराची : भारताला पराभूत करायचे असल्यास पाकिस्तानी खेळाडूंनी नकारात्मक भूमिका बदलायला हवी, असे मत पाकिस्तानचा कर्णधार इंझमाम उल हकने व्यक्त केले.

इंझमाम भारताच्या दौऱ्यात आपला शंभरावा कसोटी सामना खेळणार असून ऑस्ट्रेलियन दौऱ्यावर सपाटून मार खाल्ल्यानंतर भारतात तरी चांगली कामगिरी व्हावी, अशी अपेक्षा मुलतानच्या या 35 वषीर्य खेळाडूने केली आहे. शोएब अख्तरच्या गैरहजेरीचा तसेच प्रतिस्पधीर् भारतीय संघ फलंदाजी तसेच गोलंदाजीच्या तुलनेत समतोल असल्यामुळे ही मालिका सौरव गांगुलीचा संघ जिंकणार, असे चित्र निर्माण करण्यात येत आहे. तसेच पाकमध्ये ही मालिका आपला संघ हरल्यात जमा असल्याचे सांगितले जात आहे. या सर्व पार्श्वभूमीवर इंझमाम आपल्या खेळाडूंचा आत्मविश्वास उंचावण्याचा प्रयत्न करतोय.

इंझमाम म्हणतो, भारत दौऱ्याकडे सकारात्मक दृष्टीने मी पाहत असून तुम्ही जसा विचार करता तशीच कामगिरी तुमच्याकडून होते. त्यामुळे मी सुरूवातीपासून विजय मिळवण्याची आशा बाळगून आहे आणि माझ्या खेळाडूंनी तसा विचार करावा, असे मला वाटते.

दौऱ्यावर जाताना आपली भूमिका नकारात्मक असल्यास आपण जिंकू शकणार नाही. तसेच अर्ध्याअधिक संधीचेही पूर्ण संधीत रुपांतर करण्यात आपल्याला यश येणार नाही, असे इंझमामने सांगितले.

इंझमामने 97 कसोटीत 48.97 सरासरीने 7052 धावा केल्या. तर 336 झटपट कसोटीमध्ये 39.66 च्या सरासरीने 10,361 धावा फटकावल्या आहेत. आक्रमक फलंदाजी करण्यात पटाईत असणारा हा लढवय्या खेळाडू म्हणतो, बंगलोरमधील कसोटी ही माझी शंभरावी कसोटी असेल. हा सामना मी माझ्या कुटंुबाला अर्पण करणार असून त्यांनी कठीण काळात मला मोलाची साथ दिली आहे.

भारताविरुद्धच्या लढतीत पाक हरणारच, असा सूर पाकिस्तानच्या माजी कसोटीपटूंनी लावल्याबद्दल इंझमामने नाराजी व्यक्त केली आहे. तो सांगतो, क्रिकेट वर्तुळात या लोकांनी सन्मान गमावला असून सध्याच्या खेळाडूंच्या मनात त्यांना आदराचे स्थान नाही. भारतासारख्या दौऱ्यावर जाताना संघाला आत्मविश्वास व पाठिंब्याची गरज असताना हे अल्पसंपुष्ट लोक टीका करण्यात मश्गुल आहेत. मात्र माझे सहकारी त्यांचा हा सूर चुकीचा असल्याचे दाखवून देतील, असा मला विश्वास वाटतो.

 
</text>
</doc>
