<doc>
<docno>1034599.cms.txt</docno>
<text>
 
महाराष्ट्र
सहकाराचं पुढचं पाऊल!
[ Sunday, February 27, 2005  07:15:06 pm]


' विना सहकार नाही उद्धार ' या मंत्राची प्रचिती महाराष्ट्राला नवी नाही. सुयोग्य मनांनी केलेला ' सहकार ' हा कोणत्याही क्षेत्रात व्यापक बदल घडवून आणू शकतो, क्रांतीही करू शकतो, हा आजवरचा इतिहास आहे. याच सहकाराचं यशस्वी ठरलेलं रूप म्हणजे सहकारी बँकांचा प्रयोग.

शहरात ठाणे जनता सहकारी, ठाणे भारत सहकारी आणि पारसिक जनता सहकारी बँक या मोठ्या सहकारी बँका गेली तीन दशकं कार्यरत आहेत. एकूण 48 शाखा , 3 लाखांच्यावर खातेदार , 84 हजार सभासद , 77 हजार नॉमिनल मेंबर्स आणि सगळ्यात महत्त्वाचं म्हणजे जवळजवळ 2,750 कोटी रुपयांची उलाढाल असा मोठा पसारा या तीन बँकांनी मांडला आहे. त्यावरून ठाणेकरांच्या मनात या तिन्ही बँकांविषयी असलेला विश्वास जसा दिसतो, तसाच तो व्यावसायिक दृष्टिकोन ठेवून या बँका चालवणाऱ्या संचालक मंडळांची कार्यक्षमताही लक्षात येते.

1972 मध्ये स्थापन झालेल्या ठाणे जनता सहकारी बँकेच्या राज्यातील पाच जिल्ह्यात तर पारसिक जनता सहकारी बँकेच्या ठाणे व कळवा भागात बहुतांश शाखा आहेत. त्याशिवाय , 1979 मध्ये स्थापन झालेल्या ठाणे भारत सहकारी बँकेच्या ठाणे, नवी मुंबई, मुंबई, रत्नागिरी आणि नाशिक इथे शाखा आहेत. ठाणे जनता सहकारी बँकेच्या संचालक मंडळाची नुकतीच बिनविरोध आणि एकमताने निवड झाली. या निमित्ताने, ठाणे भारत सहकारी बँकेचे अध्यक्ष मा. य. गोखले यांनी पुढाकार घेऊन तिन्ही स्थानिक बँकांच्या संचालक मंडळांना एकाच व्यासपीठावर आणण्याचा स्तुत्य उपक्रम नुकताच राबवला. ठाण्याच्या सहकारी बँकांच्या इतिहासात ही घटना प्रथमच घडली. कोकण नागरी सहकारी बँक्स असोसिएशनचे अध्यक्ष विलासराव देसाई यांच्या अध्यक्षतेखाली झालेल्या या कार्यक्रमात सध्याच्या स्पर्धात्मक बँकिंगच्या पार्श्वभूमीवर सक्षम शेड्यूल्ड नागरी सहकारी बँकांनी एकत्र येऊन समान व्यासपीठ तयार करण्याच्या आवश्यकतेवर भर देण्यात आला.

खाजगी क्षेत्रातील मोठमोठ्या बँका शहरात जाळं झपाट्याने विस्तारत असताना या तिन्ही बँकांनी त्या स्पधेर्चा वेळीच अशापद्धतीने सकारात्मक विचार करण्यास सुरुवात केली, हे ठाणेकरांच्या अर्थमानसशास्त्रांच्या दृष्टीने चांगलं लक्षण आहे.

निश्चित ध्येय समोर ठेवून या बँकांची स्थापना झाली आहे, त्याची विचारधारा व संचालक मंडळावर असणाऱ्या मूल्यांचा प्रभाव भिन्न स्वरूपाचा आहे. स्वाभाविकच स्वतंत्र अस्तित्व राखून ठेवणे हा या तिन्ही बँकांच्या विचारधारांचा आत्मा आहे. त्यात वावगे काहीच नाही. अडचण एवढीच आहे की, अतिस्पधेर्च्या युगात कमीत कमी शुल्कात, निरनिराळी प्रलोभनं दाखवून ग्राहकमन काबीज करणाऱ्या गोष्टी आजूबाजूला घडत आहेत. अशावेळी केवळ ' सहकार आणि समन्वय ' या दोन गोष्टींच संघर्ष करण्याचं बळ देऊ शकतील. म्हणूनच उत्तम ग्राहकसेवेसाठी आणि बाजारातील मूल्यवृद्धीसाठी विशिष्ट परिस्थितीत एकत्र येण्याचा विचार करणे हे ' सहकारा ' च्या क्षेत्रातील पुढचं पाऊल आहे.

या संदर्भात ठाणे भारत सहकारी बँकेचे अध्यक्ष मा. य. गोखले यांच्याशी चर्चा केल्यावर या एकत्रीकरणामागाचे उद्देश स्पष्ट झालं. एखादा कर्जदार एकाचवेळी तिन्ही बँकांतून कर्ज काढतो. इतर दोन बँकांपासून हे कर्ज लपवतो. तो जर वेळेवर कर्ज परतफेड करणारा असेल तर ठीक, परंतु समजा बुडवे प्रवृत्तीचा असेल तर तिन्ही बँकांचं नुकसान. यावर मात करण्यासाठी कर्जदाराची इतर दोन बँकांमध्ये कर्जखाती आहेत का, याची चौकशी करणं शक्य होईल. त्याचबरोबर कर्जदारांमध्ये सारखेपणा राखून कर्जदार पळवण्याच्या वृत्तीला लगाम घालता येईल. रिर्झव्ह बँकेच्या मार्गदर्शक तत्त्वानुसार बँकांना त्यांच्या स्वनिधीच्या 20 टक्के कर्ज देता येते. या तिन्ही बँकांचा स्वनिधी एकत्र आल्यास मोठ्या कर्जधारकांना कर्ज देणं शक्य होऊ शकेल. एटीएम आणि क्रेडिट कार्डसारख्या सुविधा देता येतील. मर्यादित उपयोग करणाऱ्यांसाठी अशा सुविधा फायद्याच्या ठरतील. तसंच एटीएम सेंटर्स उभारण्यावरचा खर्च विभागला जाईल व त्याचं जाळं विस्तारू शकेल. एकसारखे व्याजदर देण्याबाबत मतभिन्नता असू शकते. कारण त्यामुळे स्पधेर्च्या मूळ तत्त्वालाच धोका पाहोचतो.

ठाणे जनता सहकारी बँकेचे अध्यक्ष विद्याधर वैशंपायन आणि पारसिक जनता बँकेचे अध्यक्ष जयराम पाटील यांनी या संकल्पनेचे स्वागत करून निश्चितपणे तशा स्वरूपाचं काही धोरण ठरवण्यावर शिक्कामोर्तब केलं.

कर्मचारी प्रशिक्षणासाठी सर्व बँकांची स्वतंत्र व्यवस्था असते. शहरात अशाप्रकारे प्रशिक्षण देण्याचं मान्यताप्राप्त टेनिंग सेंटर ठाणे भारत सहकारी बँकेकडे आहे. त्याचा फायदा इतर बँकांना होऊ शकतो. तर ठाणे जनता सहकारी बँकेचे अध्यक्ष विद्याधर वैशंपायन यांच्या मते, त्यांच्याकडे उभ्या राहता असलेल्या अद्ययावत डाटा सेंटर सेट-अपचा फायदा शहरातील बँका घेऊ शकतात. त्या दृष्टीने लवकरच ठाण्यासह डोंबिवली, कल्याण येथील बँकांची पुढच्या महिन्यात एकत्रित परिषद घेण्याचा त्यांचा विचार आहे.

सहयोगाची भूमिका मान्य करून या तिन्ही बँकांनी पहिलं पाऊल तर आश्वासक टाकलं आहे. ठाणेकरांच्या अधिकाधिक सोयीसाठी या बँका एकत्र येऊन नेमकं काय करतात, हे पाहणं आता महत्त्वाचं ठरणार आहे. त्याचबरोबर सामाजिक उत्तरदायित्वाच्या भूमिकेतून टीएमटीला बस खरेदीसाठी कमी दराने कर्ज देणं, महापालिकेच्या इतर योजना, उपक्रमांमध्ये सक्रिय सहभाग घेणे असेही प्रयोग या निमित्ताने होऊ शकतील आणि ' सहकारा ' चं आणखी एक अभिनव रूप पाहायला मिळेल.

रवींद मांजरेकर

 
</text>
</doc>
