<doc>
<docno>1034804.cms.txt</docno>
<text>
 
महाराष्ट्र
निवडक संस्कृत वाङ्मयावर आनंदाश्रमात काव्य-चित्र प्रदर्शन
[ Sunday, February 27, 2005  11:22:06 pm]


म. टा. प्रतिनिधी

पुणे : संस्कृत वाङ्मयाचे महत्त्व तरुण पिढीला समजावे म्हणून संरक्षण खात्यातील निवृत्त उपसंचालक आणि संस्कृतचे अभ्यासक शशिकांत सोनटक्के यांनी वेदकालापासूनच्या संस्कृत काव्यावर स्वत: रंगीत रेखाटने केली आहेत. अशा निवडक 300 संस्कृत ' काव्य-चित्रां ' चे भव्य प्रदर्शन येत्या एक मार्चपासून पाच मार्चपर्यंत ंअप्पा बळवंत चौकातील आनंदाश्रमात आयोजित केले आहे.

या प्रदर्शनाचे उद्घाटन संस्कृतचे गाढे अभ्यासक पं. वसंत गाडगीळ यांच्याहस्ते होणार आहे, तर अध्यक्षस्थानी वसंत आपटे आहेत.

वेदवाङ्मयाबरोबरच, उपनिषदे, दर्शनवाङ्मय, पुराणे, रामायण महाभारत, तसेच प्रसिद्ध ललित संस्कृत महाकाव्ये, कादंबऱ्या, कथा, कोशवाङ्मय, सुभाषिते यांतील निवडक भागांचा त्यात समावेश करण्यात येत आहे. तसेच कालिदास, भवभूति, माघ, भारवी, बाण, जयदेव, शूदक आणि भतृहरी इत्यादींच्या साहित्यातील निवडक उतारेही सचित्र मांडण्यात येणार आहेत.

छत्रपती शिवाजी महाराजांची प्रसिद्ध संस्कृतमधील मुदा, संभाजी महाराज आणि तंजावरच्या भोसले घराण्यातील विद्वानांनी लिहिलेल्या ग्रंथांची माहिती, संस्कृतमधील प्रचलित वाक्प्रचारांचा उगम, काही काव्यांची मराठी आणि इंग्रजीतील भाषांतरेही त्यात आहेत, असे सोनटक्के यांनी सांगितले. अनेक संस्थांनी वापरलेली संस्कृत अवतरणे कोणत्या ग्रंथातील आहेत, त्याचे संदर्भही यातून दाखवण्यात आले आहेत.

हे एक वेगळ्या प्रकारचे प्रदर्शन आहे, असे प्रसिद्ध साहित्यिक डॉ. शंतनू चिंधडे यांनी सांगितले. ते म्हणाले की, संस्कृत भाषेत भारतात आणि जगात सध्या काय संशोधन चालू आहे, याची झलक या प्रदर्शनातून दिसते. संस्कृतमधील प्रसिद्ध नाटकांच्या कथावस्तूही या प्रदर्शनात गणित, रसायन, न्याय, शिल्पशास्त्र इत्यादी संस्कृतमध्ये असणाऱ्या विषयांची मनोरंजक माहितीही त्यामध्ये देण्यात आली आहे.

 
</text>
</doc>
