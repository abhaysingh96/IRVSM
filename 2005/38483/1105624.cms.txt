<doc>
<docno>1105624.cms.txt</docno>
<text>
 
महामुंबई
वीजटंचाई हे तर युतीचेच 'पाप'!
[ Wednesday, May 11, 2005  12:36:47 am]


म. टा. प्रतिनिधी

मुंबई : राज्यातील आजच्या वीज टंचाईला शिवसेना-भाजपच जबाबदार असून 1995 ते 1999 या एन्रॉनच्या दाभोळ प्रकल्पाबाबत युती सरकारने घातलेल्या गोंधळामुळेच ही परिस्थिती निर्माण झाल्याचा आरोप मुख्यमंत्री विलासराव देशमुख यांनी केला आहे.

विजेच्या प्रश्नावर आपल्याला राजकारण करायचे नाही, असे सांगून ते म्हणाले की, राज्याचे मुख्यमंत्री असताना 1990 मध्ये शरद पवार यांनी एन्रॉनचा दाभोळ प्रकल्प आणला. सुरुवातीला 695 मेगावॅटच्या पहिल्या टप्प्यालाच मान्यता देऊन त्याच्या अनुभवानंतर दुसऱ्या टप्प्याबाबत विचार करायचा, अशी त्यांची योजना होती. पण, एन्रॉनला अरबी समुदात बुडविण्याची घोषणा देत सत्तेवर आलेल्या युती सरकारने आधी हा प्रकल्प रद्द केला. नंतर गंभीर आरोप करीत एन्रॉनच्या विरोधात न्यायालयात दावा दाखल केला आणि शेवटी घुमजाव करून दुसरा टप्पाही मंजूर केला, एवढेच नव्हे, तर एकूण क्षमताही 2184 मेगावॅटपर्यंत वाढवली. यावेळी करण्यात आलेल्या वीजखरेदी करारामुळे गरज नसलेल्या व न खरेदी केलेल्या विजेपोटीही राज्य वीज मंडळाला पैसे मोजावे लागत होते.

एन्रॉनला द्याव्या लागलेल्या शेकडो कोटी रुपयांमुळेच वीज मंडळाची आथिर्क स्थिती खालावली व त्यामुळे मंडळ स्वत:ची वीजनिमिर्ती क्षमता वाढवू शकले नाही. आता शिवसेना-भाजपचे कार्यकतेर् वीज मंडळाच्या विरोधात राज्यभर आंदोलन करीत आहेत. पण त्याआधी त्यानी वीज मंडळ एन्रॉनकडे कोणी गहाण टाकले होते, याबाबत आपल्या नेत्यांनाच सवाल करावा, असा टोला मुख्यमंत्र्यांनी हाणला.

राज्यातील विजेचा प्रश्न आपण पंतप्रधान मनमोहनसिंग यांच्या कानावर घातला असून तेही एन्रॉन प्रकल्प सुरू करण्यासाठी उत्सुक आहेत. त्यामुळे जुलै , 2006 पर्यंत दाभोळ प्रकल्पाचा पहिला टप्पा सुरू होण्याची शक्यता आहे. दरम्यानच्या काळात राज्याला 900 मेगावॅट वीज उपलब्ध करून देण्याचे आश्वासन केंद सरकारने दिले असून त्याचबरोबर उरण येथील गॅसवर आधारित 900 मेगावॅटचा प्रकल्प पूर्ण क्षमतेने चालविण्याचा आपला प्रयत्न आहे, असे मुख्यमंत्री म्हणाले. याचबरोबर राज्य सरकारने वीज निमिर्तीसाठी अनेक खासगी कंपन्यांबरोबर सामंजस्याचे करार केले आहेत. त्यामुळे येत्या काही वर्षांत वीजटंचाईवर राज्य मात करू शकेल, असे मुख्यमंत्री एका मुलाखतीदरम्यान म्हणाले.

राज्यात वीजगळतीचे प्रमाण 39 टक्के आहे. यावर उपाय करावयाचा झाल्यास वितरण व्यवस्थेत सुधारणा करण्यासाठी पाच हजार कोटी रुपये लागतील. राज्य सद्य स्थितीत तेवळी रक्कम उभी करू शकत नाही. मात्र, ही गळती कमी करण्याचे प्रयत्न सुरू असून त्याचाच भाग म्हणून विजेची चोरी हा अजामीनपात्र गुन्हा ठरविण्यात आला असल्याकडे मुख्यमंत्र्यांनी लक्ष वेधले.

 
</text>
</doc>
