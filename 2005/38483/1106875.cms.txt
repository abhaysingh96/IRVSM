<doc>
<docno>1106875.cms.txt</docno>
<text>
 
अर्थव्यवहार
ह्युंदैची सोनाटा कार आता नव्या रूपात
[ Wednesday, May 11, 2005  11:10:13 pm]


म. टा. वाहन प्रतिनिधी

मुंबई : ह्युंदै मोटर्सने नव्या रुपात सोनाटा कार जुलै अखेरपर्यंत भारतीय बाजारपेठेत दाखल करण्याचे जाहीर केले असून, या नवीन मॉडेलची किंमत 16 लाख रुपये असणार आहे. कंपनीने जुनी सोनाटा असलेल्या विद्यमान ग्राहकांना नवे मॉडेल खरेदी करण्यासाठी बदली योजना ( रिप्लेसमेंट स्किम) तयार केली आहे.

हे नवे मॉडेल ऑटोमॅटिक आणि पेट्रोल या वर्जनमध्ये उपलब्ध होईल. कंपनीने मॉडेलच्या डिझाईनमध्ये नवीन बदल केले असून, अधिक क्षमतेचे इंजिन लावले आहे. या नवीन मॉडेलच्या दर्जाची चाचणी करण्यात आली आहे. भारतीय रस्त्यांसाठी ही गाडी उत्तम असल्याचे कंपनीच्या अधिकाऱ्यांनी दावा केला आहे. कंपनीने भारतात अंदाजे पाच हजार 800 जुन्या सोनाटाच्या युनिट्सची विक्री केली आहे.

जुन्या सोनाटा असलेल्या विद्यमान ग्राहक आपल्याकडील जुने सोनाटा मॉडेल कंपनीला परत विकून नवीन सोनाटा मॉडेलची खरेदी करू शकतात. यासाठी कंपनीने खास ' रिप्लेसमेंट स्किम ' तयार केली आहे. वर्षाला दोन हजार युनिट्सची विक्री करण्याचे कंपनीने उद्दीष्ट ठेवले आहे.

70 कोटी डॉलरची गुंतवणुक

उत्पादन क्षमता वाढवण्यासाठी कंपनी येत्या तीन वर्षात भारतात 70 कोटी डॉलरची गुंतवणूक करणार आहे. तसेच संशोधन आणि विकास (आर अँड डी) सेंटरचाही विस्तार करण्यात येणार आहे. कोरियातील बाजारपेठेत कंपनीचा 70 टक्के हिस्सा आहे. त्यामुळे कंपनीने आंतरराष्ट्रीय बाजारपेठेकडे लक्ष पुरवण्याचे ठरवले आहे.

 
</text>
</doc>
