<doc>
<docno>1106701.cms.txt</docno>
<text>
 
महाराष्ट्र
कोकणातील लोडशेडिंगची वेळापत्रक आखणी सुरू
[ Wednesday, May 11, 2005  07:48:07 pm]


म. टा. वृत्तसेवा

रत्नागिरी : रत्नागिरी आणि सिंधुदुर्ग जिल्ह्यात विजेचे लोडशेडिंग होणार हे नक्की झाले आहे. सोमवारी राज्यसरकारने लोडशेडिंगच्या वेळापत्रकाचा तक्ता तयार करण्याचे आदेश पाठवले आहेत. तक्ता बनवण्याचे काम दोन दिवसांत होईल, त्यानंतरच लोडशेडिंगची अमलबजावणी सुरू होऊ शकेल, अशी माहिती वीज मंडळाचे एक्झिक्युटीव इंजिनीयर सोहोनी यांनी दिली.

मंगळवारी लोडशेडिंग लागू करण्यात आलेले नाही. प्रत्यक्ष अमलबजावणीचे आदेश आलेले नसले तयारी ठेवण्याचे आदेश मात्र आले आहेत. दोन्ही जिल्ह्यातील लोकांच्या आवश्यकतेचा अभ्यास करून शहरी आणि ग्रामीण अशी वर्गवारी मुख्य कार्यालयाकडे पाठवण्याचे आदेशात म्हटले आहेत. लोडशेडिंग अचानक सुरू करण्यात येणार नाही, तर लोकांना त्याची जाहिराती करून आगाऊ कल्पना देण्यात येईल, असेही सोहोनी यांनी सांगितले.

राज्यात सर्वत्र लोडशेडिंग असले तरी हे दोन्ही जिल्हे लोडशेडिंग मुक्त घोषित करण्यात आले होते. मात्र सध्याची विजेची भीषण टंचाई तसेच नागपूर खंडपीठाचा याबद्दलचा आदेश लक्षात घेऊन, लोडशेडिंगचा निर्णय घेण्यात आला आहे. त्यानुसार शहरी भागात दररोज तीन तास तर ग्रामीण भागात आठ तास लोडशेडिंग असणार आहे.

शहरी भागाचे केएल, एमएन आणि ओपी असे तीन ब्लॉक करण्यात येतील. यामध्ये अनुक्रमे सकाळी 6 ते 9 , संध्याकाळी 7 ते 10 आणि रात्री 8 ते 11 या वेळेत वीज नसेल. तर ग्रामीण भागातही चार ब्लॉक करण्यात येतील. ए, बी, सी, डी या चार ब्लॉकमध्ये अनुक्रमे सकाळी 7 ते दुपारी 2, सकाळी 7 ते दुपारी 3, दुपारी 1 ते रात्री 9 आणि दुपारी 3 ते रात्री 11 असे लोडशेडिंग असेल.

रत्नागिरी जिल्ह्याचा विचार केल्यास लोडशेडिंगमुळे 18 मेगावॉट वीजेचा तुटवडा भरून निघेल. तर दोन्ही जिल्ह्यात दरवषीर् 40 मेगावॉटची बचत होऊ शकेल.

 
</text>
</doc>
