<doc>
<docno>1106760.cms.txt</docno>
<text>
 
लेख: जाता जाता
आदर्श पालक
[ Wednesday, May 11, 2005  08:40:45 pm]


चकोर डायनिंग टेबलावर येऊन बसला. तर ज्युनियर कंपनी बाहेर पडण्याच्या तयारीत दिसत होती.

' काय रे इतक्या सकाळी कुठे निघालात ?' त्याने आश्चर्याने विचारलं.

' आज सीईटी आहे ना! ' मुलाने उत्तर दिलं.

' मग तुमचा काय संबंध! ' चकोर पूर्णपणे गोंधळलेला होता.

विशेष म्हणजे चकोरी शांतपणे आपली कामं उरकत होती. बहुधा तिला ज्युनियर कंपनीने सगळी कल्पना दिली असावी हे चकोरच्या लक्षात आलं.

तिने आधी ज्युनियर्सच्या पुढ्यात साबुदाण्याची खिचडी आणि दूध सरकवलं.

' आधी यांचं बघते, त्यांना घाई आहे. ' तिने चकोरला सांगितलं.

' काय रे तुम्ही काय करणार सीईटीमध्ये ?' त्याने पुन्हा विचारलं.

' अरे हो सांगायचं विसरलोच. आम्ही सगळ्यांना विश करायला जाणार आहोत. ' मुलाने खुलासा केला.

' थोडक्यात, टेन्शन नही लेनेका! हे सांगणार आहोत. ' मुलीने जनरेशननेक्स्टच्या भाषेत सांगितलं.

चकोरला हे सारं अनाकलनीय वाटत असल्यामुळे त्याने चकोरीकडे बघितलं.

' पण तुमची ना ओळख, ना पाळख. असेच आपले जाऊ न तुम्ही त्यांना सांगणार की टेन्शन नही लेनेका ?' त्याने आश्चर्याने विचारलं.

' कोणालाही धीर द्यायला ओळख कशाला हवी ?' एरवी रेल्वेत वगैरे नाही का आपण कोणाला असा धीर देतो! ' मुलीने विचारलं.

' पण त्या मुलांचे आईवडील असतील ना बरोबर! ते बघतील की! ' चकोरने मुद्दा मांडला.

' ते बोअर करतात हो! ' मुलाने उत्स्फूर्त प्रतिक्रिया दिली. तिच्या उद्गारावर चकोर दांपत्य गार पडलं. ज्यु. चकोरीच्या लक्षात आलं की आपण मोठी चूक केली आहे.

' म्हणजे सगळे नाही. पण अनेक पेरेन्ट्स लास्ट मिनिटपर्यंत सारखे इन्स्ट्रक्शन्स देत असतात. त्याचंच टेन्शन जास्त येतं. ' ज्यु. चकोरने बहिणीची बाजू घेतली.

' आम्ही नाही ना कधी तुम्हाला इतकं पिडलं! ' चकोरीने गंभीरपणे विचारलं.

' तुम्ही एकदम बिनधास्त असता गं! तुमचा आमच्यावर फुल काँफिडन्स असतो. ' मुलीने स्टाईलमध्ये सांगून टाकलं.

' आणि आमचा तुमच्यावर! ' मुलाने पुस्ती जोडली.

' बरं आता तुम्ही इतक्या सेंटरवर कसे काय पोहोचणार ?' चकोरने शंका काढली.

' आम्ही ग्रुप्स केले आहेत. प्रत्येक सेंटरवर जाऊन, मराठी मुलांशी थोडं चॅटिंग करणार. पण आम्ही एक्झॅमबद्दल काही बोलणार नाही. थोडंसं लेगपुलिंग. त्यांना बरं वाटेल. प्रेशर कमी होईल. ' मुलीने तपशील दिला.

' आणि त्यांच्या पेरेंट्सना काय सांगणार ?' चकोरने गंमतीने विचारलं.

' आमच्या पालकांचा आदर्श ठेवा! ' असं सांगत मुलगा उठला.

चकोर

 
</text>
</doc>
