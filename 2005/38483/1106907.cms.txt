<doc>
<docno>1106907.cms.txt</docno>
<text>
 
लेख
विलासरावांना फ्री हँड नसेल तर फियास्को?
[ Wednesday, May 11, 2005  11:31:51 pm]


बेकायदा झोपड्या हटविण्याची मोहीम, डान्स बारवरील बंदी व मंत्रिमंडळाचा विस्तार या तीनही मुद्यांवर अल्वा आणि राव मुख्यमंत्र्यांची कोंडी करण्याचा प्रयत्न करीत आहेत हेच चित्र गेल्या महिनाभरात दिसले.

मुख्यमंत्री विलासराव देशमुख यांना त्रस्त करण्याचे काम मार्गारेट अल्वा आणि प्रभा राव या दोन महिलांनी चालविलेले आहे. अल्वा या पक्षाच्या अखिल भारतीय सरचिटणीस आणि महाराष्ट्राच्या प्रभारी आहेत. प्रभा राव यातर प्रदेशाध्यक्ष आहेत. विलासराव हे आपल्याच पक्षाचे मुख्यमंत्री आहेत, याचे भान न ठेवता ते जणू विरोधी पक्षाचे नेते आहेत, अशा थाटात या दोन्ही महिला त्यांची कोंडी करण्याचा सातत्याने प्रयत्न करीत आहेत. विलासरावांना सुखासमाधानाने काम करू द्यायचे नाही, आपल्याच मुख्यमंत्र्याला मजबूत होऊ द्यायचे नाही, अशा वागण्याने पक्षावर आणि प्रशासनावरही परिणाम होतो आहे.

मुंबईतील बेकायदा झोपड्या हटविण्याच्या कारवाईला सर्वसामान्य मुंबईकरांचा पाठिंंबा होता. मुंबई स्वच्छ, सुंदर आणि सुरक्षित करण्यासाठी 1995 नंतरच्या झोपड्या हटविणे मुंबईच्या हिताचे आहे, अशी रोखठोक भूमिका मुख्यमंत्र्यांनी मांडली होती. पण अल्वा यांनी दिल्लीला केलेले ब्रिफींग, परप्रांतीय लॉबीचा दबाव आणि झोपडपट्यांची व्होट बँक यापुढे मुख्यमंत्री विलासराव देशमुख यांनाही घुमजाव करावे लागणार अशी राजकीय परिस्थिती निर्माण झाली. अल्वा किंवा राव दोघीही बेकायदा झोपड्या हटविण्याच्या मोहिमेत मुख्यमंत्र्यांच्या पाठिशी ठामपणे उभ्या राहिल्या नाहीत.

मोफत वीज आणि कापसाला 2700 रु. भाव या दोन्ही आश्वासनांवर लोकशाही आघाडी सरकारला घुमजाव करावे लागले. मोफत वीज किंवा कापसाचा भाव या मुद्द्यावर काँग्रेसमधील कोणाही नेता बोलायला तयार नाही. निवडणूक जाहीरनाम्यातील आश्वासने पाळण्याची जबाबदारी केवळ विलासरावांचीच आहे, अशा थाटात प्रदेश काँग्रेस वावरत आहे.

विधानसभेत घोषणा करून एक महिना लोटला तरी मुंबईतील डान्स बार बंद करता आले नाहीत हे सरकारचे आणखी मोठे अपयश. डान्स बार बंद करण्याच्या सरकारच्या निर्णयाला संघटनेचा पाठिंबा नाही, हेच दिसून आले.

महिनाभर गाजावाजा होऊनही मंत्रिमंडळ विस्ताराला श्रेष्ठींचा हिरवा कंदील मिळालेला नाही. मंत्रिमंडळात वणीर् लागावी म्हणून आथिर्क देव-घेव झाल्याची उघड चर्चा यापूवीर् कधी झाली नव्हती. मंत्रीपदासाठी दोन-दोन कोटी रु. अॅडव्हान्स द्यावे लागतात, अशी कुबजूही यापूवीर् पक्षात कधी ऐकायला मिळाली नव्हती. तीन जागांसाठी डझनभर दिग्गज इच्छुक असल्यावर दुसरे होणार तरी काय ? मंत्रिमंडळाचा विस्तार आणि प्रभा राव यांना मुदतवाढ, हे काँग्रेसमधे कळीचे मुद्दे बनले आहेत. या मुद्यांवर सर्वसामान्य जनतेला काही देणे-घेणे नाही. लोकांच्या दैनंदिन जीवनात त्यामुळे काहीही फरक पडणार नाही. लोडशेडिंगचा जाच कमी कसा होईल हा राज्यातील जनतेच्या दृष्टीने सर्वात महत्त्वाचा प्रश्न आहे. या प्रश्नावर प्रभा राव किंवा अल्वा ब्रसुद्धा काढत नाहीत. बेकायदा झोपड्या हटविण्याची मोहीम, डान्स बारवरील बंदी व मंत्रिमंडळाचा विस्तार या तीनही मुद्यांवर अल्वा आणि राव मुख्यमंत्र्यांची कोंडी करण्याचा प्रयत्न करीत आहेत हेच चित्र गेल्या महिनाभरात दिसले.

विलासराव देशमुख यांच्या नेतृत्वाखाली 1999 मधे काँग्रेस- राष्ट्रवादीचे सरकार स्थापन झाले, त्यावेळी काँग्रेसच्या आमदारांची संख्या राष्ट्रवादीपेक्षा निदान जास्त होती. गेल्यावषीर् झालेल्या विधासभा निवडणुकीनंतरही मुख्यमंत्रीपद आपल्याकडे राखण्यात काँग्रेसला यश मिळाले असले तरी राष्ट्रवादीच्या आमदारांच्या संख्येेने काँग्रेसला ओव्हरटेक केले आहे. विधानसभा निवडणुकीनंतर राज्यातील नगरपालिका व महापालिका निवडणुकीतही ठिकठिकाणी राष्ट्रवादीने काँग्रेसवर बाजी मारली. प्रत्येक निवडणुकीत राष्ट्रवादी काँग्रेस पक्ष काँग्रेसची पारंपरिक व्होट बँक खेचून घेत असल्याने काँग्रेसपुढे आव्हान निर्माण झाले आहे.

मुख्यमंत्री झाल्यापासून विलासराव पक्षसंघटनेला सर्वतोपरी मदत करीत आहेत, पण त्याचा लाभ प्रदेश काँग्रेसला उठविता आलेला नाही. प्रभा राव यांच्या नेतृत्वाखाली काँग्रेसची सातत्याने घसरण होत आहे. पक्षाच्या प्रभारी मार्गारेट अल्वा यांनी पक्षाच्या मंत्र्यांचे प्रगती पुस्तक तपासण्याचा मध्यंतरी फार्स केला, त्याऐवजी प्रदेश काँग्रेसच्या पदाधिकाऱ्यांच्या कामाचे मूल्यमापन केले असते तर पक्षाच्या प्रकृतीचे निदान अचूक झाले असते. राष्ट्रवादीच्या तुलनेने काँग्रेसच्या मंत्र्यांची कामगिरी फिकी आहे. मंत्रिमंडळाची फेररचना करून अकार्यक्षम मंत्र्यांना वगळा, कार्यक्षम मंत्र्यांचा समावेश करा, असा आग्रह विलासरावांनी धरला असेल तर त्यात गैर काय ? विलासरावांना फ्री हँड मिळणार नसेल तर काँग्रेसमधे फियास्को अटळ आहे.

सुकृत खांडेकर

 
</text>
</doc>
