<doc>
<docno>1106748.cms.txt</docno>
<text>
 
धावते जग
'राष्ट्रवादी'ची झुंडशाही
[ Wednesday, May 11, 2005  08:28:03 pm]


मुंबईत ट्यूलिप स्टार या हॉटेलच्या मोडतोडीपाठोपाठ, पुण्यात रात्री उशिरापर्यंत सुरू असलेल्या पबमध्ये घुसून राष्ट्रवादी काँग्रेसच्या मूठभर कार्यर्कत्यांनी तोडफोड केल्यामुळे, अशाप्रकारच्या हुल्लडबाजीला राज्यातील पक्षनेतृत्वाचा आशीर्वाद आहे काय, असा प्रश्न लोकांना पडल्या-शिवाय राहणार नाही.

पक्ष म्हणून आपले स्वतंत्र अस्तित्व संघटनेच्या आणि निर्णयप्रक्रियेच्या पातळीवर आग्रहाने दाखवून देताना, पक्षाध्यक्ष शरद पवार मूळ काँग्रेसची धोरणे आणि संस्कृती यांचाच वारसा अभिमानाने सांगत असतात. सत्ताधारी म्हणून मूळ काँग्रेस परंपरेतून आलेल्यांचे वर्तन हे सामान्यत: टीकाकारांनाही सामावून घेण्याचे राहिले आहे.

सामाजिकदृष्ट्या अहिताचे काय, हे ठरवण्याच्या पक्षसंघटनेच्या मूल्यकल्पना बव्हंशी सहिष्णू आणि उदारमतवादी राहिल्या आहेत. रस्त्यावर उतरून तोडफोड करणे, काळे फासणे यासारख्या मार्गांनी दहशत निर्माण करणे, ही पक्षपातळीवर तरी त्याज्य संस्कृती मानली गेली आहे. किंबहुना धर्म व जातीच्या अस्मितेचे राजकारण करणाऱ्या संघटनांच्या झुंडशाहीच्या कृत्यांचा वेळोवेळी निषेध करण्यात पवार आणि त्यांच्या पक्षाचे नेते पुढे राहिले आहेत.

मात्र हा निषेध केवळ तोंडदेखला असून, राष्ट्रवादी काँग्रेसला मूळ काँग्रेसी संस्कृतीपेक्षा स्वयंघोषित संस्कृतिरक्षकांची झुंडशाही आता अधिक जवळची वाटू लागली आहे, असे अलीकडच्या काळातील या घटना बघता स्पष्ट होते. राष्ट्रीय लोकशाही आघाडीचे सरकार केंदात असताना, निर्गुंतवणूक मंत्री अरुण शौरी यांच्या पुढाकाराने सेंटॉर हॉटेलच्या विक्रीचा जो संशयास्पद व्यवहार झाला, त्याचे पितळ कॅगच्या अहवालात उघडे पडल्यानंतर, राष्ट्रवादी काँग्रेसच्या काही कार्यर्कत्यांनी या हॉटेलबाहेर निदर्शने केली. मात्र नुसती निदर्शने केली, तर प्रसिद्धी मिळणार नाही असे वाटल्यामुळे की काय, हॉटेलची तोडफोड करण्यात आली.

पुण्यात राष्ट्रवादी काँग्रेसच्या युवक शाखेने एक पाऊल पुढे टाकले. रात्री 12.30 ला कायद्यानुसार पब बंद करायला हवेत, हा नियम मोडून चालू असलेल्या पबवर या कार्यर्कत्यांनी हल्ला केला. राष्ट्रवादी युवक काँग्रेसला हा पुण्यातील संस्कृतीला धोका वाटला असेल, तर संबंधित विभागातील पोलिस ठाण्यासमोर निदर्शने करून त्यांना त्यांचे कर्तव्य करण्यास भाग पाडणे हा सुसंस्कृत मार्ग होता. पण त्याऐवजी पबमध्ये घुसून दहशत माजवणे ही स्टंटबाजीच आहे. या दोन्ही ठिकाणी झुंडशाही करण्याची हिंमत कार्यर्कत्यांनी दाखवली, याचे एकमेव कारण गृहखाते त्यांच्या पक्षाचे आर. आर. पाटील यांच्याकडे आहे, हेच आहे. त्यामुळेच राष्ट्रवादी काँग्रेसने केले, ते आंदोलन नसून पोलिस संरक्षणातील गुंडगिरी होती, असेच म्हणावे लागेल.

 
</text>
</doc>
