<doc>
<docno>1106873.cms.txt</docno>
<text>
 
अर्थव्यवहार
एलएमएलची बाइक आणि स्कूटर लवकरच बाजारात
[ Wednesday, May 11, 2005  11:09:38 pm]


म. टा. वाहन प्रतिनिधी

मुंबई : दुचाकी वाहनांची निमिर्ती करणाऱ्या एलएमएल लि.ने येत्या महिन्यात 100 सीसी क्षमतेची मोटारबाइक आणि फोर स्ट्रोक गिअर आणि विना गिअर ( गिअरलेस) स्कूटर बाजारपेठेत दाखल करण्याची घोषणा केली आहे.

गेल्या वर्षी कंपनीच्या विक्रीमध्ये घट झाली होती. मात्र तरीही 2007-08 या वर्षापर्यंत दहा टक्के भारतीय बाजारपेठ काबीज करण्याचे कंपनीने लक्ष्य ठेवले आहे. कंपनीची सध्याची उत्पादन क्षमता प्रति वर्ष दोन लाख युनिट्स आहे. यासाठी उत्पादन क्षमतेत वाढ करून प्रती वर्ष सात लाख 20 हजार युनिट्सपर्यंत वाढविण्यात येईल, असे कंपनीच्या अधिकाऱ्यांनी स्पष्ट केले.

मोटारबाइक येत्या ऑगस्ट महिन्यात बाजारपेठेत दाखल होईल. तसेच सध्या बाजारपेठेत टू-स्ट्रोक स्कूटर उपलब्ध असून, यासाठीच कंपनी फोर स्ट्रोक स्कूटरकडे आपला मोर्चा वळवत आहे. या स्कूटर गिअर आणि गिअरलेस असल्याचे कंपनीने सांगितले.

कंपनी निर्यातीकडे अधिक लक्ष पूरवणार असून, यासाठी एकूण विक्रीतून दहा टक्के युनिट्सची निर्यात करण्यात येईल. तसेच कंपनी ' असेंब्लिंग ' भागीदारीसाठी कोलबिंया किंवा ब्राझिल आणि इजिप्त येथील कंपन्याबरोबर करार करणार असल्याचे कंपनीचे व्यवस्थापकीय संचालक दीपक सिंघानिया यांनी सांगितले.

 
</text>
</doc>
