<doc>
<docno>1105616.cms.txt</docno>
<text>
 
महामुंबई
ठाणे जिल्ह्यातील 500 तलावांतील गाळ काढण्याचा निर्णय
[ Wednesday, May 11, 2005  12:32:11 am]


म. टा. वृत्तसेवा

ठाणे : ठाणे जिल्ह्यातील पाणीटंचाई संपुष्टात आणण्यासाठी 500 तलावांतील गाळ काढण्याबरोबरच सुमारे पाच हजार वनराई बंधारे बांधण्यात येणार असल्याचे ठाण्याचे जिल्हाधिकारी नंदकुमार जंत्रे यांनी स्पष्ट केले आहे.

महात्मा फुले जलसंधारण अभियानाअंतर्गत ठाणे जिल्ह्यातील तलावांतील गाळ उपसण्याचा शुभारंभ आज कल्याण तालुक्यातील कुंदे गावात जिल्हाधिकारी नंदकुमार जंत्रे यांच्या हस्ते करण्यात आला.

याप्रसंगी ठाण्याचे उपविभागीय अधिकारी बाबासाहेब पारधे, कल्याणचे तहसिल अन्वर धोंगरे, कल्याण पंचायत समितीच्या सभापती अरुणा वाडेकर, उपसभापती मधुकर मोहपे, कृषी उत्पन्न समितीचे माजी सभापती शेलार गुरुजी, कुंदे गावचे सरपंच रोहीदास भरणुके यांच्यासह असंख्य ग्रामस्थ उपस्थित होते.

जंत्रे म्हणाले की, महाराष्ट्रात विशेषत: कोकणात तलावांचे ऐतिहासिक महत्त्व आहे. तलाव नसलेले एकही गाव कोकणात नाही. कोकणात 100 इंचापेक्षा जास्त पाऊस पडूनही उन्हाळ्यात पाण्यासाठी दाही दिशा फिरावे लागते. हे चित्र आत्मचिंतन करायला लावणारे आहे. उन्हाळ्यात पाणीटंचाई निर्माण होण्यास भौगोलिक कारणांबरोबरच मानवनिमिर्त कारणे असल्याचेही जिल्हाधिकारी नंदकुमार जंत्रे यांनी सांगितले.

ठाणे जिल्ह्यात वाढते नागरीकरण होत आहे. सहा महापालिका, नऊ नगरपालिका आणि फक्त 28 टक्के ग्रामीण भाग आहे. तरीही ग्रामीण क्षेत्र किमान सुविधांपासून वंचीत आहे. 100 इंचापेक्षा जास्त पाऊस पडूनही निसर्गाला दोष देत बसलो तर उद्या देवचाही कोप होईल. पाणीटंचाई मानवनिमिर्त आहे, चुका आपल्याकडून झाल्या आहेत. अनेक ठिकाणी तलावात भरणी करुन ती जमीन अन्य कामासाठी वापरली जात आहे. तलाव ही आपली संस्कृती आहे. म्हणूनच महात्मा फुले जलसंधारण योजनेमधून जिल्ह्यातील तलावातील गाळ उपसून पाण्याचा साठा निर्माण केला जाणार आहे.

ठाणे जिल्ह्यातील प्रत्येक पंचायत समितीने किमान पाच तलावातील गाळांचा उपसा केल्यास या योजनेस मोठ्या प्रमाणावर हातभार लागेल. ठाणे जिल्ह्यात 37 टक्के वनक्षेत्र आहे. वनविभागाने 100 तलावातील गाळ काढण्याची तयारी दर्शविली आहे. या पद्धतीने ठाणे जिल्ह्यातील 500 तलावांतील गाळ काढण्याचे उद्दीष्ट ठरविण्यात आल्याचे जिल्हाधिकारी नंदकुमार जंत्रे यांनी स्पष्ट केले. त्याचप्रमाणे ठाणे जिल्ह्यात पाच हजार वनराई बंधारे बांधण्यात येणार आहे. वनबंधारे निर्माण केल्यास गावागावातील विहिरींना मुबलक पाणी मिळेल असा विश्वास जिल्हाधिकाऱ्यांनी व्यक्त केला.

कल्याण तालुक्यातील कुंदे गावातील तलाव हा फार मोठा तलाव असून तो पेवशेकालीन आहे. या तलावातील गाळ उपसल्यास गावातील विहिरींना पाणी मिळेलच शिवाय संपुर्ण कुंदे गावात भाजीपाल्याची लागवड करण्यात येईल. या तलावामुळे ग्रामस्थांना रोजगार मिळेल व कुंदे गाव सुजलाम सुफलाम होईल अशी अपेक्षा तहसीलदार अन्वर धोंगरे यांनी व्यक्त केली. यासमयी शेलार गुरुजी, सभापती अरुणा वाडेकर इत्यादींची भाषणे झाली. सूत्रसंचालन प्रदीप जगताप यांनी केले.

महापौरांचाही आदेश

मासुंदा तलाव परिसर स्वच्छ करण्यासाठी आवश्यक ती दुरुस्ती करण्याचे आदेश महापौर राजन विचारे यांनी पालिका अधिकाऱ्याना दिले. मंगळवारी त्यांनी या परिसराची पाहणी केली. तलाव परिसरात निर्माल्य आणि इतर कचरा मोठ्या प्रमाणात टाकला जात असल्यामुळे परिसर अस्वच्छ होत आहे. याचा आजूबाजूंच्या लोकांना होणारा त्रास लक्षात घेऊन महापौरानी आरोग्य विभाग, उद्यान विभाग, अग्निशमन दल आणि संबधित खात्यांना परिसर स्वच्छ करण्याचे आदेश दिले.

 
</text>
</doc>
