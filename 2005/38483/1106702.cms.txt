<doc>
<docno>1106702.cms.txt</docno>
<text>
 
महाराष्ट्र
 खातू बंधूंना अटक
[ Wednesday, May 11, 2005  07:48:48 pm]


म. टा. वृत्तसेवा

गुहागर सामूहिक बलात्कार प्रकरण

चिपळूण : कारखान्यात नोकरी लावतो असे सांगून सोबत घेऊन एका मुलीवर वारंवार बलात्कार केल्याचा आरोप असणाऱ्या शाळीग्राम आणि शामकांत खातू या आरोपींना पोलिसांनी बुधवारी पहाटे अटक केली. बलात्कारित मुलीलाही वैद्यकीय तपासणीसाठी दवाखान्यात दाखल करण्यात आले आहे. जिल्ह्यातील बड्या धेंडांच्या या अत्याचाराबद्दल संताप व्यक्त होत आहे.

दोघे खातू बंधू खातू मसाले आणि अन्नपूर्णा हॉटेल हे प्रसिद्ध उद्योग चालवत असत. त्यांनी वेळंब गावच्या एका मुलीला नोकरीचे आमिष दाखवून गुहागरला आणले. तिथे तिच्यावर मित्रांसह सामूहिक बलात्कार केला, असा आरोप असल्याचे पोलिसांनी सांगितले. त्याच गाडीतून मुंबईला घाटकोपर येथे एका फ्लॅटवर नेऊन पुन्हा सामूहिक बलात्कार केला गेला. त्यानंतर बोरिवलीत नेऊन आणखी दोघांनी तिच्यावर बलात्कार केला.

एवढ्यावरच हे प्रकार थांबले नाहीत. तिला अलिबाग येथे नेऊन तिथेही तिच्यावर बलात्कार केला, असे पोलिसांनी सांगितले आहे. दोन दिवसांनंतर पाचशे रुपये देऊन या मुलीला पेण येथे सोडून दिल गेले. त्यानंतर तिने घरी येऊन झालेल्या गोष्टी सांगितल्या. वेळंब गावचे सरपंच आणि अन्य गावकऱ्यांनी तिला घेऊन गुहागर पोलिस ठाणे गाठले. रात्री अकरा वाजता तक्रार नोंदवण्यात आली, असे कळते. पोलिसांनी दोन्ही प्रमुख आरोपींना अटक केली, तर अन्य आरोपींना पकडण्यासाठी प्रयत्न सुरू केले.

 
</text>
</doc>
