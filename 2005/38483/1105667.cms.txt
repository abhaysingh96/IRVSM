<doc>
<docno>1105667.cms.txt</docno>
<text>
 
महामुंबई
वॉ, क्या बात है!
[ Wednesday, May 11, 2005  01:20:53 am]


म. टा. विशेष प्रतिनिधी

मुंबई : ऑस्ट्रेलियाच्या जायंट क्रिकेट संघाचा एकेकाळचा फायरब्रँड कप्तान स्टीव्ह वॉ मुंबईत नवे स्वप्न घेऊन आला आहे... इथे टाऊनशिप आणि क्रिकेट सिटी उभारण्याचे स्वप्न घेऊन रणरणत्या उन्हात मंत्रालयात मुख्यमंत्री विलासराव देशमुख यांना भेटायला आला आणि ' व्हाय नॉट, वुई हॅव अँपल स्कीम्स ,' असे म्हणून, वर ' दोनशे एकर... पाचशे एकर... कुठलीही जागा पसंत कर... तिकडे गोराईत 550 हेक्टर जागा टुरिझम झोनमध्ये आहे... गिरण्यांच्या जमिनी जमिनी हार्ट ऑफ सिटीत आहेत... नाहीतर आम्ही बीडीडी चाळींची पुनर्बांधणी करणार आहोतच.. आगे बढो ,' असा दिलासा मुख्यमंत्र्यांनी दिल्यामुळे वॉच्या अंगाखांद्यावर फुलंच फुलं उमलली नसतील तरच आश्चर्य!

ज्या वॉने जगभरातील क्रिकेटची मैदाने गाजवली आणि मी मी म्हणणाऱ्या संघांना पाणी पाजून ऑस्ट्रेलियाच्या गळ्यात विजयाच्या माळा घातल्या, तो मंगळवारी तो ब्रँड अॅम्बॅसडर या नात्याने ऑस्ट्रेलियाच्या मॅक्वॅरी बँकेचा संघ घेऊन आला होता आणि क्रिकेटच्या मैदानाप्रमाणेच राजकारण्यांचे मैदानही मारून गेला. वॉच्या नेतृत्त्वाखाली मॅक्वॅरी बँकेचे एक्झिक्युटिव्ह डायरेक्टर टोनी फेहान, स्टीफन गिडीर्स अशा संचालकांचा एक भला मोठा चमू होता. मंत्रिमंडळाची बैठक संपताच वॉ मंत्रालयाच्या सहाव्या मजल्यावर अवतरला आणि मुख्यमंत्र्यांच्या चेंबरमध्ये गेला. हातात एखादे गुलाबाचे गोंडस फूल असावे अशा थाटात ' मुंबईत मला रेसिडेन्शियल टाऊनशिप उभारायची आहे, खरंतर क्रिकेट सिटीच उभारायची आहे ', हे स्वप्न मुख्यमंत्र्यांना सांगितले, तेव्हा , ' वा, क्या बात है ,' असे उद्गार विलासरावांनी काढले.

' अशा स्वप्नांचे आम्ही स्वागतच करतो. आमच्याकडे खूप स्कीम आहेत. नुकताच आम्ही टाऊनशिपबद्दल स्वतंत्र कायदा केला. महाराष्ट्रात 100 एकरांपेक्षा जास्त जमीन घेतली, तर स्टँप ड्युटी माफ करण्यात आली आहे. शिवाय इतक्या इतक्या सवलती दिलेल्या आहेत, अशी माहिती संबंधित सचिव घडाघडा सांगायला सांगायला लागले. तेव्हा या वाइड बॉलला बॅट न लावता निविर्कारपणे वॉ म्हणाला , ' वुई आर नॉट इंटरेस्टेड बियाँड न्यू मुंबाय्! '

आता आली का पंचाईत... मुंबईत इतकी जमीन कोठून आणायची, असे प्रश्ान्चिन्ह सचिवांच्या डोळ्यासमोर उभे राहिले. पण शेवटी महाराष्ट्राची ब्युरॉक्रसी कोणाला हार जाईल का ? लगेच एका सचिवांने सांगितले, काहीच हरकत नाही, आम्ही गोराईला टुरिझम झोनचा दर्जा देत आहोत तिथे मुबलक जमीन मिळेल... जवळच समुदकिनारा आणि खाडी आहे... मुंबईत अगदी हार्ट ऑफ सिटीत मिल लँड मोकळ्या झालेल्या आहेत... नाही म्हटले तरी आमच्या डोक्यात बीडीडी चाळींची पुनर्रचना करायची आहे. तिथेही बरीच जमीन उपलब्ध होईल.. असे धडाधड तीनचार पर्याय त्यांनी वॉपुढे ठेवले.

 
</text>
</doc>
