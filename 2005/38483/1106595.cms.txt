<doc>
<docno>1106595.cms.txt</docno>
<text>
 
प्रगती फास्ट
मैत्री सायन्सशी
[ Wednesday, May 11, 2005  06:09:33 pm]


वरळीचं नेहरू सायन्स सेण्टर हे विज्ञान पर्यटन स्थळ म्हणून ओळखलं जातं. पर्यावरण दिन, विज्ञान दिन यांच्या निमित्ताने इथे विविध उपक्रम आयोजित केले जातात. विद्यार्थ्यांचा वैज्ञानिक दृष्टिकोन इथे जोपासला जातो.

झाडा-फुलांनी बहरलेल्या निसर्गाजवळ येण्याची आणि खुल्या आरोग्यदायी वातावरणात सायन्सचे मूलभूत नियम शिकण्याची अनोखी संधी नेहरू सायन्स सेण्टरच्या सायन्स पार्कमध्ये मुलांना मिळते. विज्ञान लोकप्रिय व्हावं, या हेतूने नॅशनल कौन्सिल ऑफ सायन्स म्युझिअम या राष्ट्रीय पातळीवरील मंडळांतर्गत नेहरू सायन्स सेण्टर ही स्वायत्त संस्था काम करते.

ध्वनी, प्रकाश, यंत्र, आपली संस्कृती, वन, एरोस्पेस असे विविध विषयवार विभाग इथे आहेत. सामान्यांना हाताळता येतील, उत्सुकता वाटेल, आवडतील अशा प्रयोगांची मांडणी इथे केलेली असते. मनोरंजक थ्रीडी सायन्स डॉक्युमेण्टरी हे इथलं एक आगळं आकर्षण.

इथल्या रेफरन्स लायब्ररीमध्ये सुमारे दहा हजार पुस्तकं उपलब्ध आहेत. याशिवाय इतिहास, साहित्य, समाजशास्त्र अशा इतर विषयांची पुस्तकंदेखील आहेत. सायन्स संबंधित 50 ते 60 राष्ट्रीय आणि आंतरराष्ट्रीय मॅगझिन्स आपण इथे वाचू शकतो. इथली दखल घेण्याजोगी काही पुस्तकं म्हणजे हिस्टरी ऑफ सायन्स, प्राचीन भारतातील विज्ञानाचे संस्थापक सी.व्ही. रमण यांचे वैज्ञानिक पेपर्स, फॅरेडे, आइनस्टाइन, अलेक्झाण्डर, ग्रॅहम बेल, रिचर्ड केनमेन यांची चरित्रं, सुश्रुत संहिता वैदिक भारत, मुलांसाठी विज्ञान, खगोलशास्त्र आणि अनेकविध कोश.

द फिजिक्स टीचर, आयरीस, डिस्कव्हर, रेसोनन्स, आविष्कार, विज्ञान प्रगती, पत्रिका अशी काही हिंदी, इंग्रजी आणि मराठी मॅगझिन्स शिक्षक आणि मुलांसाठी उपयुक्त आहेत. परमाणू, ओझेनेशन, अशी काही न्यूजलेटर्स सायन्स जगतातील नव्या घडामोडींचा परिचय आपल्याला करून देतात.

लायब्ररीचा स्वत:चा 400 ते 500 व्हिडीओ डॉक्युमेण्ट्रीचा संग्रह आहे. वजन, पेशी, तरंगलहरी, गुणसूत्रं, पृथ्वीचं वातावरण, न्यूटनचे नियम अशा मूलभूत विज्ञानावरील या डॉक्युमेण्ट्रीज शाळा, संस्था आपल्या विद्यार्थ्यांना इथे दाखवू शकतात. केवळ दोन रुपये एवढी नाममात्र फी यासाठी प्रत्येक विद्यार्थ्यामागे आकारली जाते.

शिक्षकांसाठी सेण्टरतफेर् विज्ञान शिकवण्याची हातोटी यावर ट्रेनिंग वर्कशॉप, वैज्ञानिक नियम, दृष्टिकोन यावर वर्कशॉप, विद्यार्थ्यांसाठी एनसायक्लोपिडीया वापरण्याची शास्त्रीय पद्धत असे प्रकल्प चालवले जातात. उन्हाळी सुट्ट्यांमध्ये संस्था विज्ञानखेळणी, टेलिस्कोप बनवणं यासारखे रचनात्मक उपक्रम राबवते. लोकांच्या जिव्हाळ्याच्या वैज्ञानिक संबंधित विषयांवर संस्थेतफेर् सेमिनार्स आयोजित केली जातात. संस्थेचं स्वत:चं 250 सीट्स असणारं सभागृह आहे. सायन्स एक्स्पो, इल्युजन अशी प्रदर्शनं इथे आयोजित केली जातात. सायन्स क्विझ, विज्ञानविषयक नाटक अशा स्पर्धांमधून विद्यार्थ्यांमध्ये विज्ञानाची गोडी निर्माण केली जाते. कम्प्युटर ट्रेनिंग कोर्समध्ये समाजातील दुर्बल घटकातील, रस्त्यावरची मुलं यांनाही कम्प्युटर पाहण्याचं, त्याचे भाग हाताळण्याची संधी इथे मिळते. जागतिक जल दिन, पर्यावरण दिन, विज्ञान दिन अशा महत्त्वाच्या दिवशी भरगच्च कार्यक्रम संस्था वर्षभर आखत असते. त्यामुळे विद्यार्थ्यांसाठी इथले कार्यक्रम म्हणजे चंगळच म्हणता येईल.

आजच्या विद्यार्थ्यांमध्ये प्रगल्भ विचारांची, वैज्ञानिक दृष्टिकोनाची पेरणी झाली, तरच उद्या निखळ, निरोगी विचारांची पिढी उगवेल. प्रत्येक शिक्षकाने, पालकाने ही जाणीव ठेवूनच प्राधान्याने अशा विज्ञान पर्यटन स्थळांना भेट द्यायला हवी.

नेहरू सायन्स सेण्टर

नॅशनल कौन्सिल ऑफ सायन्स म्युझिअम,

डॉ. ई.मोझेस रोड, वरळी, मुंबई

टेलिफोन नंबर : 24932667. फॅक्स : 24932668.

सुशील चव्हाण

ज्ञानसंवधिर्नी

 
</text>
</doc>
