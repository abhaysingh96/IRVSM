<doc>
<docno>1106876.cms.txt</docno>
<text>
 
अर्थव्यवहार
रिलायन्सचा कमी किंमत आणि हलक्या वजनाचा नवा हँडसेट
[ Wednesday, May 11, 2005  11:11:11 pm]


म. टा. टेलिकॉम प्रतिनिधी

मुंबई : रिलायन्स इन्फोकॉम या आघाडीच्या खाजगी टेलिकॉम कंपनीने एलजी कंपनीच्या बनावटीचा ' एलजी 2330' नवा मोबाइल हँडसेट बाजारात आणला आहे. या हँडसेटचे वजन 65 ग्रॅम असून, यामध्ये एलएमएस (लाँग मेसेज सविर्स) ही सुविधा उपलब्ध आहे. या हँडसेटची किंमत दोन हजार 499 रुपये आहे.

सर्वात हलक्या वजनाच्या या मोबाइल हँडसेटमधून ' एलएमएस ' सेवेद्वारे एकावेळी 480 अक्षरांचा टेक्स्ट मेसेज पाठवू शकतो. इतर स्टँडर्ड हँडसेटमधून फक्त 160 अक्षरांचा मेसेज पाठवू शकतो. वजनाने हलका, कमी किंमत आणि एलएमएस सुविधा ही वैशिष्ट्ये हँडसेटचे प्रमुख ' युएसपी ' असल्याचे कंपनीच्या अधिकाऱ्यांनी दावा केला आहे.

विमानातून प्रवास करताना रेडियो फ्रेक्वेन्सीमुळे स्विच ऑफ करावा लागतो. मात्र हँडसेटमध्ये ' एअरप्लेन मोड ' ही सुविधा असून, याद्वारे आपोआपच रेडियो फ्रेक्वेन्सी बंद होऊन गेम, शेड्युलर आणि मेमोसाठी हँडसेटचा वापर करू शकतो. या हँडसेटमधील फोन बुकमध्ये 600 क्रमांक साठवू शकतो. शिवाय हिंदीमध्ये ' एलएमएस ' पाठवू किंवा मिळवू शकतो. हँडसेट ब्लॅक आणि व्हाइट रंगात उपलब्ध असून, तीन नवीन रिंगटोन्स डाऊनलोड करू शकतो. शिवाय 22 पॉलिफोनिक रिंगटोन्सचा समावेश आहे.

 
</text>
</doc>
