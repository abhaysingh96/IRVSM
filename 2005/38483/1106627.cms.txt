<doc>
<docno>1106627.cms.txt</docno>
<text>
 
महामुंबई: मुंबई टाइम्स
सिडकोच्या अनधिकृत डम्पिंगमुळे खारघरवासी हैराण
[ Wednesday, May 11, 2005  06:31:15 pm]


अविनाश चंदने

नवीन पनवेल, कळंबोली व खारघर अशी चकाचक रेल्वे स्टेशन्स हार्बर मार्गावर उभी राहिली असली, तरी या स्टेशनांसभोवतीच्या लोकवस्तीतल्या कचऱ्याच्या विल्हेवाटीचा प्रश्न सुटलेला नाही. यावर कहर म्हणजे सिडकोने आता खारघर रेल्वे स्टेशनजवळच्या विकसित भूखंडाचाच अनधिकृत डम्पिंग ग्राऊन्ड म्हणून वापर सुरू केला असून दररोज तिथे टाकल्या जाणाऱ्या 20-25 टन कचऱ्यामुळे प्रवासी आणि रहिवासी मात्र हैराण झाले आहेत.

पावसाळ्यापूवीर् नवीन डम्पिंग ग्राउंड अस्तित्वात आलं नाही, तर खारघर स्टेशन परिसरात दुर्गंधीचं साम्राज्य पसरेल, अशी भीती प्रवासी आणि स्थानिक रहिवासी व्यक्त करत आहेत.

पनवेल-उरण मार्गावरील करंजाडे गावातलं डम्पिंग ग्राउंड तेथील लोकांच्या प्रखर विरोधामुळे गेल्यावषीर् बंद करण्यात आलं. त्यानंतर सिडको आणि पनवेल नगरपालिकेला कचऱ्याच्या विल्हेवाटीचा प्रश्ान् भेडसावू लागला आहे. तळोजाला डम्पिंग ग्राउंड उपलब्ध झालं आहे, मात्र काही तांत्रिक बाबी पूर्ण न झाल्याने कचऱ्याची समस्या कायम आहे.

खारघर स्टेशनपासून जेमतेम 300-350 मीटर अंतरावर सिडकोने डम्पिंग ग्राउंड सुरू केल्यामुळे स्टेशनमध्ये घाणीचा त्रास होऊ लागल्याच्या खारघर रेल्वे प्रवाशांच्या तक्रारी आहेत. यामुळे खारघर स्टेशनच्या सौंदर्यास बाधा येते, असे प्रवासी व खारघरच्या रहिवाशांना वाटते. तर पनवेलहून बेलापूर-सीएसटीकडे जाणाऱ्या प्रवाशांना घाण वास व धुराचा त्रास सहन करावा लागतो. त्यामुळे तात्पुरतं ' अनधिकृत ' डम्पिंग ग्राउंडच बंद करावं, अशी मागणी होत आहे.

सिडको आणि पनवेल नगरपालिका संयुक्तपणे तळोजाजवळील चाळ इथे डम्पिंग ग्राउंड विकसित करत आहेत.तिथे कचरा टाकून त्यावर प्रक्रिया करता यावी यासाठी सिडकोने प्रदूषण नियंत्रण मंडळाची परवानगी घेतली असून पनवेल पालिकेला तशी परवानगी अद्याप मिळवायची आहे. या डम्पिंग ग्राउंडसाठी येणारा खर्च दोन्ही संस्थांनी अर्धा-अर्धा करावा, अशी सिडकोची मागणी आहे. पनवेल नगरपालिका हद्दीतून दररोज 16 ते 18 टन कचरा गोळा केला जातो.

मात्र, पालिका व सिडकोचं एकंदर क्षेत्र पाहता पालिकेने 25 व सिडकोने 75 टक्के खर्च करावा, असा ठराव पनवेल नगरपालिकेने फेब्रुवारीत मंजूर केला आहे. यानंतर चाळ डम्पिंग ग्राउंडबाबत अधिक प्रगती झाली नाही. त्यामुळे प्रत्यक्षात तिथे कचऱ्याची विल्हेवाट लागायला बराच काळ लागेल, अशी सिडको आणि पनवेल नगरपालिकेत चर्चा आहे.

 
</text>
</doc>
