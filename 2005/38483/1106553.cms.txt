<doc>
<docno>1106553.cms.txt</docno>
<text>
 
प्रगती फास्ट
दंतकथा
[ Wednesday, May 11, 2005  05:28:00 pm]


पिअर कारदँ नामक (काडिर्न, कादिर्न वगैरे काहीही नाही. फ्रेंच भाषेचे प्रताप!) फॅशन दुनियेतला गॉड आणि गॉडफादर परवा मुंबईत येऊन गेला. पिअर कारदँ म्हणजे जगातल्या सर्वांत परिचित ब्रण्ड्सपैकी एक. फॅशनेबल कपडे डिझाइन करण्यापलीकडेही त्यानं बरंच काही केलंय. म्हणूनच कपडे, फ्रॅग्रन्स, वाइन्स, सायकली, टॉयलेटरीज आदि शंभरेक वस्तूंवर पिअरे कारदँ हे बिरुद लागलेलं असतं.

फ्युचरिस्टिक फॅशन डिझायनर किंवा कुतुअरिस्ट म्हणवल्या जाणाऱ्या कारदँला कम्प्युटरविषयी खासी नफरत. पाश्चात्य असूनही तत्कालीन सोव्हिएत युनियन, चीन आदिंच्या पोलादी सीमा त्याने लीलया ओलांडल्या. त्याच्या क्रिएशन्सचं वर्णन करायचं तर तुफानी, शॉकिंग, बोल्ड अशी सर्व विशेषणं कमी पडतील. पण त्याला भारतीय संस्कृतीविषयी नितांत आदर. इंडिया इज फुल्ल ऑफ ब्राइट कलर्स, असं त्याने सांगून टाकलं.

सुरुवातीच्या काळापासून पॅरिस हीच त्याची कर्मभूमी राहिली. आजही एलिझे स्ट्रीट किंवा शांजेलिझेवरील त्याचं बुटिक आणि घर म्हणजे फॅशन दुनियेतलं तीर्थक्षेत्र आहे. सुरुवातीला एक महागडा डिझायनर म्हणून तो ओळखला जायचा. पण साठच्या दशकात त्यानंच सर्वप्रथम रेडी- टू-वेअर कपड्यांची निमिर्ती केली. एखाद्यानं फॅशन डिझायनरने अशा प्रकारचं धाडस पहिल्यांदाच केलं होतं. पिअर एखाद्या खुचीर्पासूनही हॅट बनवू शकेल, अशी त्याची ख्याती.

1978 मध्ये सोव्हिएत युनियन आणि 1983 मध्ये चीनमध्ये त्यानं बस्तान बसवलं. चीनमध्ये त्यानं पाश्चात्यांच्या वतीनं सर्वप्रथम रेस्तराँ उघडलं. तिथं तो इतका लोकप्रिय आहे, की अनेकांना तोच फ्रान्सचा राष्ट्राध्यक्ष वाटतो. पिअर कारदँ म्हणजे कॉन्ट्रास्ट आणि काण्ट्रॅडिक्शनचा बादशहा, असं त्याच्याविषयी नेहमी म्हटलं जातं. 1994 पासून आपलं कलेक्शन तो मोजक्या भाग्यवंतांनाच दाखवतो.

इतकं साम्राज्य त्यानं उभं केलं ते एकही फ्रँक कर्जापोटी न घेता! मी माझी लाइफस्टाइल गेल्या 20 वर्षांत बदलली नाही, असं तो अभिमानानं सांगतो. त्याचं साम्राज्य 100 देशांत पसरलंय , 700 कंपन्यांत एक लाख 80 हजार लोकांना त्यानं रोजगार मिळवून दिलाय. सुमारे 800 वस्तूंवर त्याचं नाव छापलेलं असतं. पिअर कारदँ म्हणजे फॅशनच नव्हे तर उद्योग जगतातलीही चालती-बोलती दंतकथा आहे.

सिद्धार्थ खांडेकर

 
</text>
</doc>
