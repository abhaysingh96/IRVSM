<doc>
<docno>1105622.cms.txt</docno>
<text>
 
महामुंबई
एन्रॉन काँग्रेसनेच बंद पाडला!
[ Wednesday, May 11, 2005  12:35:47 am]


म. टा. विशेष प्रतिनिधी

मुंबई : एन्रॉन वीजनिमिर्ती प्रकल्प शिवसेना- भाजप युतीने नव्हे, तर काँग्रेसनेच बंद पाडला, असा स्पष्ट आरोप माजी मुख्यमंत्री मनोहर जोशी यांनी केला आहे. एन्रॉन बंद पाडण्यामागे ज्यांनी हा प्रकल्प आणला, त्यांना अपयशी करणे, हाच राजकीय हेतू होता. काँग्रेसमधील अंतर्गत राजकारणामुळेच राज्यातील 10 कोटी जनतेला भयंकर लोडशेडिंगची शिक्षा भोगावी लागत आहे, असेही जोशी यांनी सांगितले.

जोशी म्हणाले की, युतीच्या काळात आजच्यासारखे लोडशेडिंग नव्हते. जनतेला कितीही त्रास झाला तरी, प्रायश्चित्त घेणे तर दूरच राहीले, पण आघाडी सरकार जबाबदारी दुसऱ्यावर ढकलून मोकळे होत आहे. लोकशाही आघाडी सरकारकडे नियोजनशून्यता, दूरदृष्टीचा अभाव आणि इच्छाशक्ती नसल्यामुळेच राज्यात वीज टंचाईचे मोठे संकट निर्माण झाले आहे.

एन्रॉन समुदात बुडविण्याची भाषा युतीच्या काळात उपमुख्यमंत्री असलेल्या गोपीनाथ मुंडे यांनी केली होती, याची आठवण करून देताच जोशी म्हणाले की, मुंडे यांनी निवडणूक प्रचारात तशी भाषा वापरली होती, ही गोष्ट खरी आहे. पण सरकारमधे असताना त्यांच्या सहकार्यानेच एन्रॉन प्रकल्पाची फेरतपासणी करून युती सरकारने या प्रकल्पाला हिरवा कंदिल दिला.

युती सरकार सत्तेत असतानाच मे 1999 मधे हा प्रकल्प सुरू होता, त्यानंतर दोन वर्षांनी हा प्रकल्प परवडत नाही, असे कारण देऊन काँग्रेसने हा प्रकल्प थांबविला. दूरदृष्टी ठेऊन यशस्वी वाटाघाटी करून प्रकल्प सुरू ठेवला असता, तर 2000 मेगावॅट वीजही मिळाली असती आणि राज्यावर लोडशेडिंगची पाळी आली नसती, असा दावा जोशी यांनी केला.

एमएससीबीच्या कार्यालयांवर हल्ले चढवून लोडशेडिंग कमी होणार आहे काय ? असे विचारल्यावर शिवसेना या प्रश्नावर करत असलेल्या आंदोलनात कोणतेही राजकारण नाही, असा पवित्रा जोशी यांनी घेतला. लोडशेडिंगमुळे लोकांनी जगणे कठीण झाल्याने सरकारला जागे करण्यासाठी शिवसेनेला रस्त्यावर उतरावे लागत आहे. उस्मानाबाद, पुणे, रायगड येथे शिवसेनेने आंदोलन केल्यानंतर लोडशेडिंगचा कालावधी कमी झाला.

ठाणे, नवी मुंबईत लोडशेंडिगची पाळी आली, ही सरकारसाठी नामुष्कीची आणि मुंबईकरांसाठी संतापजनक बाब आहे. आंदोलन आता सेनेच्या हाती नसून लोकच उस्फूर्तपणे रस्त्यावर उतरत आहेत. लोडशेडिंगपासून दिलासा देण्यात सरकारला अपयश आले, तर जनतेच्या असंतोषाचा उदेक होईल आणि राजीनामा देण्याची सरकारवर पाळी येईल, असा इशारा त्यांनी दिला.

 
</text>
</doc>
