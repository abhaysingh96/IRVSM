<doc>
<docno>1106744.cms.txt</docno>
<text>
 
बहुतांची अंतरे
लॉटरी बक्षिसांचा गैरव्यवहार
[ Wednesday, May 11, 2005  08:25:42 pm]


लॉटरी या सरकारमान्य जुगाराच्या प्रकारामध्ये ज्या व्यक्तींकडे बक्षीस लागलेल्या क्रमांकाचे तिकीट असते, त्या व्यक्तीस बक्षिसाची रक्कम दिली जाते. ही रक्कम त्या व्यक्तीची कमाई म्हणून गणली जाते व त्या रकमेवर त्या व्यक्तीस प्राप्तिकर भरावा लागतो. नेमका याच गोष्टीचा फायदा हे लॉटरी दलाल घेतात.

लॉटरी एजन्ट म्हणून काम करणाऱ्या व्यक्ती, ज्या लॉटरी क्रमांकास बक्षीस जाहीर झाले आहे, ते कुठून विकले गेले आहे व कोणास विकले गेले आहे, हे शोधून काढतात. थोडेसे पैसे खर्च केल्यास हे काम अवघड नाही. त्यानंतर त्या व्यक्तीस विश्वासात घेतले जाते व त्या व्यक्तीस लॉटरीच्या बक्षिसाची संपूर्ण रक्कम रोखीने दिली जाते. बक्षिसाची रक्कम कायदेशीररीत्या घेतल्यास प्राप्तिकर भरावा लागतो. यामुळे लॉटरीचे तिकीट विकणाऱ्यास भरपूर फायदा होतो व त्याची काही तक्रार राहत नाही. त्यानंतर हे तिकीट भरपूर काळा पैसा असणाऱ्या व्यक्तीस थोडे जास्त पैसे घेऊन विकले जाते. हे तिकीट जास्त रकमेस विकत घेणे या काळ्या पैसेवाल्यांना परवडते ; कारण थोडे जास्त पैसे घालून त्यांना भरपूर पांढरा पैसा मिळतो व मुख्य म्हणजे त्यांची बरीचशी काळी कृत्ये झाकली जातात व ते उजळ माथ्याने समाजात वावरू शकतात.

अशाप्रकारे लॉटरी एजन्ट म्हणून काम करणारे हे दलाल लोक बराच भ्रष्टाचार झाकण्यात व बेकायदा कृत्येही कायदेशीर करण्यात मोठा वाटा उचलत आहेत. यामुळे समाजाची, राज्याची व देशाची खूप हानी होत आहे व भ्रष्टाचार करणारे आणखी मोकाट होत आहेत.

तरी महाराष्ट्र सरकार सीबीआय, अर्थमंत्रालय व अॅन्टीकरप्शन खाते यांनी यात लक्ष घालून गुप्तपणे कार्य करणाऱ्या या लॉटरी एजन्ट व त्यांच्याकडून फायदा करून घेणाऱ्यांना कडक शासन करावे.

डॉ. पाटील, मुंबई

 
</text>
</doc>
