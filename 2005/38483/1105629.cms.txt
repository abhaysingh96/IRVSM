<doc>
<docno>1105629.cms.txt</docno>
<text>
 
महामुंबई
किडनी रॅकेटप्रकरणात आणखी एक डॉक्टर गजाआड
[ Wednesday, May 11, 2005  12:42:13 am]


म. टा. प्रतिनिधी

मुंबई : माहिम येथील किडनी रॅकेटप्रकरणी आणखी एका डॉक्टरला माहिम पोलिसांनी अटक केली असून आता या प्रकरणातील अटक आरोपींची संख्या चारवर पोहोचली आहे.

मुवाना रामलू श्रीनिवास या मजुराला तीन लाख रुपयांचे आमिष दाखवून त्याची डावी किडनी काढली होती. दिल्लीतील रुग्णालयात त्याच्यावर शस्त्रक्रिया केली होती. त्यासाठी जावेद खान आणि मोहमंद झुबेद अझिज रेहमान या दोघांनी त्याला माहिमच्या माहिम गुजराती दवाखान्याचे पॅथॉलॉजी डॉक्टर प्रविण सुरेश गुजरातीशी ओळख करून दिली. त्यांनतर त्याला दिल्लीला पाठवून त्याची किडनी काढण्यात आली. या सर्वांनी पैसे देण्यास टाळाटाळ केल्याने श्रीनिवासने माहिम पोलिस ठाण्यात तक्रार दिली.

याच प्रकरणाचा तपास करताना डॉ. समीर कपाडिया याला अटक करण्यात आली आहे. वाळकेश्वर येथे राहणाऱ्या कपाडियाचाही यात सहभाग असल्याचे पोलिसांचे म्हणणे आहे. 1994 मध्येही अशाच किडनी रॅकेटमध्ये त्याचे नाव आले होते. मात्र त्यावेळी त्याला अटक झाली नव्हती. त्यानंतर तो हरकिसनदास हॉस्पिटलमध्ये रुजू झाला होता. कपाडियाने एकाच महिन्यात एन्जिओग्राफीच्या 16 शस्त्रक्रिया केल्या असून त्या वैद्यकीयदृष्ट्या अयोग्य असल्याचे पोलिसांचे म्हणणे आहे. त्यामुळे संबंधित रुग्णांची चौकशी करण्यात येणार असल्याचेही पोलिसांनी सांगितले.

 
</text>
</doc>
