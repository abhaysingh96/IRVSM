<doc>
<docno>1106772.cms.txt</docno>
<text>
 
अग्रलेख
वा रे वॉ!
[ Wednesday, May 11, 2005  08:54:12 pm]


ऑस्ट्रेलियाचे माजी क्रिकेट कर्णधार स्टीव्ह वॉ यांची खेळातील कारकीर्द संपली असली, तरी त्यांचे भारताविषयीचे प्रेम कमी झालेले दिसत नाही. क्रिकेट खेळत असतानाच ते कोलकात्यातील गरीब मुलांमध्ये मिसळत असल्याची छायाचित्रे प्रसिद्ध होत. त्यांच्या भारतप्रेमामुळे तेव्हा अनेकांना त्यांच्याविषयीच्या प्रेमाचे भरते येई. अलीकडच्या काळात वॉ वारंवार भारतात का येत, याचे कोडे आता उलगडू लागले आहे.

मुंबई नावाच्या सोन्याच्या खाणीतील संपत्तीतला काही हिस्सा आपल्याही गाठीला लागावा, यादृष्टीने त्यांनी मोचेर्बांधणी करण्यास सुरुवात केली आहे. इतकी वषेर् ऑस्ट्रेलियन क्रिकेट संघाला घेऊन मैदानात पदार्पण करणारे वॉ मंगळवारी महाराष्ट्राचे मुख्यमंत्री विलासराव देशमुख यांना भेटले, तेव्हा त्यांच्या पाठीशी क्रिकेट खेळाडू नव्हे, तर ऑस्ट्रेलियाच्या मॅक्वेरी बँकेचे अधिकारी होते.

इतका काळ गरीब व आजारी मुलांमध्ये रमणाऱ्या वॉ यांना आता मुंबईत भव्य क्रिकेट नगरी आणि निवासी संकुल उभारण्याची स्वप्ने पडू लागली आहेत. त्यासाठी त्यांना शेकडो एकर जमीन हवी आहे. जगभरच्या व्यापारी कंपन्या आपल्या हितसंबंधांचे रक्षण करून व्यवसायाची भरभराट करण्यासाठी प्रसिद्ध व्यक्तींची मदत घेऊन त्यांच्यामार्फत कामे करून घेतात.

त्याचा योग्य मोबदला त्या व्यक्तींना मिळतो. मॅक्वेरी बँक आणि वॉ यांचे संबंध नक्की कोणत्या पद्धतीचे आहेत, याची कल्पना नसली, तरी वॉ यांच्या ग्लॅमरचा जादूचा प्रभाव महाराष्ट्राच्या राज्यर्कत्यांवर आणि नोकरशहांवर टाकून मुंबई परिसरातील सोन्याच्या मोलाची जमीन घशात घालण्याचा मॅक्वेरी बँकेसारख्या परदेशी कंपनीचा इरादा असेल, तर त्याचा मुकाबला करावा लागेल.

घरबांधणी क्षेत्रात 100 टक्के परकीय गुंतवणुकीला परवानगी देण्याचा धोरणात्मक निर्णय केंद सरकारने यापूवीर्च घेतल्याने पाश्चिमात्य जगातील अनेक धनवान कंपन्या भारतात ' निवारा ' शोधत असणारच. मॅक्वेरी बँक ही तशाचपैकी एक असेल, तर त्यात काही गैर नाही. पण आपल्या व्यवसायासाठी जर क्रिकेट नगरीसारखे गाजर दाखवून त्याच्या बदल्यात स्वस्तात जमीन लाटण्याचा प्रयत्न होत असेल, तर त्याला बळी पडता कामा नये.

वॉ आणि त्यांच्या कंपनीला क्रिकेट नगरीच उभारायची असेल, तर त्यासाठी मुंबई किंवा नवी मुंबईच कशाला हवी ? महाराष्ट्रात नागपूर, नाशिक, कोल्हापूर, औरंगाबाद अशी अनेक शहरे आहेत. त्यांच्या आसपास हजारो एकरांची मोकळी माळराने आहेत. तिथे क्रिकेट नगरी उभारून वॉना आपले स्वप्न साकार करता येईल. पण त्यांना मुंबईच्या परिसरातील, फार तर नव्या मुंबईतील तीन-चारशे एकर जमीन हवी, कारण ही जमीन मौल्यवान आहे.

तिथे निवासी वा व्यापारी संकुले उभारली, तर अब्जावधी रुपयांची माया जमवता येते. मुंबईत मुलुंड, भांडूप परिसरात जमिनीचे मोकळे पट्टे आहेत. त्यावर अनेक बिल्डर्सचा डोळा आहे. शिवाय वरळीतील बी.डी.डी. चाळींच्या नूतनीकरणाच्या नावाखाली तेथे मोठी बांधकामे करण्याचे घाटत आहे. अशा योजनांवर परकीय कंपन्यांचाही डोळा असणारच. मात्र त्यांच्या हातात मुंबईतील जमिनीच्या विकासाची सूत्रे गेली, तर तो या महानगरावरील बलात्कार ठरेल.

आणखी निवासी बांधकामे झेलण्याची या शहराची क्षमता संपलेली आहे, हे मुख्यमंत्री स्वत:च मान्य करतात. शहराच्या उपनगरांतील वस्ती वाढली, तर तिथे राहायला येणाऱ्यांना पाणी, वीज, रस्ते पुरवण्याची जबाबदारीही सरकारी यंत्रणांवर येऊन पडेल. नवे रहिवासी वा व्यापारी आस्थापना कर देणार असल्याचा युक्तिवाद कुणी करेल, पण तो बरोबर नाही, कारण केवळ कराच्या मोबदल्यात सोयीसुविधांची किंमत तोलता येत नाही. शिवाय सरकारला क्रिकेटसाठीच काही करायचे असेल, तर मुख्यमंत्र्यांनी त्यांच्याच अखत्यारीत असलेल्या नगरविकास खात्याची फाईल तपासलेली बरी.

वसंतदादा पाटील मुख्यमंत्री असताना सुनील गावस्कर यांना इनडोअर क्रिकेट अकादमी उभारण्यासाठी वांदे रेक्लमेशनवर मोलाचा भूखंड देण्यात आला. या गोष्टीला दोन दशके उलटली ; पण अकादमीचा पत्ता नाही. शरद पवार मुंबई क्रिकेट असोसिएशनचे अध्यक्ष आहेत. या संघटनेला सरकारने अशाच कामासाठी वांदे-कुर्ला कॉम्प्लेक्समध्ये मोठा भूखंड दिला आहे. शिवाय वानखेडे स्टेडियममधील जागेचाही एफएसआय वाढवून मिळाला आहे. या सर्व प्रयत्नांनंतर मुंबईत क्रिकेटचा किती विकास झाला, याचा एकदा तपास करायला हवा. सचिन तेंडुलकरखेरीज मुंबईच्या एकाही खेळाडूला भारतीय संघात हक्काचे स्थान नाही, हे वास्तव आहे.

ते बदलायचे, तर वॉ यांचे निवासी संकुल हा उपाय नव्हे. नवी मुंबईत सिडकोने वसाहती उभारल्या, त्यात घरांबरोबरच मोकळी मैदाने, उद्याने, व्यायामशाळा यासाठी जागा राखून ठेवण्यात आल्या. त्यांचा योग्य कारणांसाठी वापर होत नाही. त्याकडे कुणाचे लक्ष नाही आणि तशाच सुविधा देऊन वसाहत उभारतो, असे सांगणाऱ्या वॉना मात्र सर्वतोपरी साह्य करण्याचे आश्वासन द्यायचे, याला करंटेपणा म्हणतात.

 
</text>
</doc>
