<doc>
<docno>1106688.cms.txt</docno>
<text>
 
देश-विदेश
भारतीय 'मोबिलिस' लॅपटॉप बाजारात
[ Wednesday, May 11, 2005  07:35:10 pm]


वृत्तसंस्था

नवी दिल्ली : केवळ 10 हजार रुपयांत वर्ड प्रोसेसर, ईमेल अशा सुविधा असलेल्या आणि संपूर्ण बॅटरीवरही चालणाऱ्या मोबाइल डेस्कटॉप कम्प्युटरची म्हणजे लॅपटॉपची निमिर्ती भारतीय शास्त्रज्ञांनी केली आहे.

हा अभिनव कम्प्युटर तयार करणाऱ्या भारतीय शास्त्रज्ञांनी माहिती तंत्रज्ञान आणि कम्प्युटर तंत्रज्ञानात मोलाची भर टाकली आहे, अशा शब्दांत विज्ञान आणि तंत्रज्ञानमंत्री कपिल सिबल यांनी शास्त्रज्ञांचे कौतुक केले.

बाजारात उपलब्ध असलेले लॅपटॉपपेक्षा भारतीय बनावटीचे लॅपटॉप अद्ययावत, किमतीत कमी आणि बॅटरीवर चालत असल्यामुळे विक्रीसाठी जगभर प्रयत्न केले जातील, असे सिबल यांनी सांगितले.

' लिनक्स ' प्रणालीने विकसित केलेल्या लॅपटॉपचे नाव ' मोबिलिस ' असून, वजन फक्त 750 गॅम आहे. त्याचे ' मोबिलिस वायरलेस ' व ' सॉफकाम्प ' असे आणखी दोन प्रकार आहेत.

याशिवाय ' मोबिलिस ' मध्ये अंतर्गत जीपीएस रिसिव्हर आहे. तीन-चार महिन्यांत तिन्ही उत्पादने 10 ते 20 हजार रुपयांत बाजारात उपलब्ध होतील, असे सिबल यांनी सांगितले. ' न्यू मिलेनियम लिडरशीप इनिशिएटिव्ह ' यांच्या मार्गदर्शनाखाली ' शास्त्रीय आणि औद्योगिक संशोधन समिती ' आणि ' एन्को ' सॉफ्टवेअर कंपनीने मोबाइल डेस्कटॉप कम्प्युटरचे तंत्र विकसित केले आहे.

 
</text>
</doc>
