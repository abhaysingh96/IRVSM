<doc>
<docno>1106892.cms.txt</docno>
<text>
 
क्रीडा
तीन महिला वेटलिफ्टर, प्रशिक्षक यांच्यावरील बंदीचा फेरविचार
[ Wednesday, May 11, 2005  11:19:18 pm]


वृत्तसंस्था

नवी दिल्ली : भारतीय ऑलिम्पिक असोसिएशनने तीन महिला वेटलिफ्टर तसेच प्रमुख प्रशिक्षक यांच्यावर घालण्यात आलेल्या कायमच्या बंदीबाबत फेरविचार करावा अशी सूचना भारतीय वेटलिफ्टींग फेडरेशनने केली होती त्याला अनुसरून फेडरेशनने बंदीच्या शिक्षेबाबत कमी करण्याचा निर्णय घेतला आहे.

अथेन्स ऑलिम्पिकमध्ये तीन महिला वेटलिफ्टर डोपिंगमध्ये दोषी ठरल्या होत्या, त्यांना दोन वर्षांची शिक्षा करावी अशी सूचना भारतीय ऑलिम्पिक समितीने केली होती व त्यानुसार कारवाई करण्याचा निर्णय भारतीय वेटलिफ्टींग फेडरेशनने घेतला अशी माहिती फेडरेशनचे सरचिटणीस बलवीरसिंग भाटिया यांनी दिली. फेडरेशनने पोलिस दल क्रीडा नियामक मंडळाला याबाबत कळविले आहे पण कार्यकारिणी प्रतिमाकुमारी, सानमाचा चानू यांच्याबाबत नंतर निर्णय घेईल, कारण त्या दोघी दुसऱ्या चाचणीत दोषी आढळल्या होत्या. सुनयनावरील बंदीचा कालावधी एप्रिल 2006 मध्ये संपेल. प्रतिमाने बंदीच्या निर्णयाबाबत आंतरराष्ट्रीय वेटलिफ्टींग फेडरेशनला साकडे घातले होते तसेच संबंधित प्रशिक्षकांवर खटलाही दाखल केला होता पण तिला अजूनपर्यंत आंतरराष्ट्रीय वेटलिफ्टींग फेडरेशनकडून काही कळविण्यात आलेले नाही.

प्रतिमाकुमारीने भारतीय वेटलिफ्टींग फेडरेशनला धारेवर धरले असून त्यांनी प्रसारमाध्यमांसमोर निर्णय जाहीर करावा असे म्हटले आहे. त्यांच्यात हिमत नाही अशी टीकाही तिने केली आहे. माझ्या सततच्या प्रयत्नांमुळे हे शक्य झाले अशी टिपणीही तिने केली आहे.

 
</text>
</doc>
