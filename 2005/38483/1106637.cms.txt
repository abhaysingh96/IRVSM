<doc>
<docno>1106637.cms.txt</docno>
<text>
 
महामुंबई: मुंबई टाइम्स
लढाई डिप्रेशनच्या राक्षसाशी
[ Wednesday, May 11, 2005  06:38:23 pm]


जॉन कोलासो

सध्या आत्महत्यांचं वाढतं प्रमाण लक्षात घेता, नैराश्य हा रोग समजून तो दूर करण्यासाठी व्यापक मोहीम हाती घेणं आवश्यक आहे, असा विचार आता मानसोपचार तज्ज्ञांमध्ये जोर धरू लागला आहे.

देशात आत्महत्येचं प्रमाण एका लाखात 11 असं होतं, त्यात आता 75 टक्क्यांनी भर पडत आहे. विविध क्षेत्रांतील स्पर्धा त्यास कारणीभूत असली तरी कमकुवत वा अति हळवं मन तसंच ( बायोलॉजिकल) वांशिक कारणं त्यामागे आहेत. सुप्तावस्थेतील या प्रवृत्तीस सध्याच्या स्थितीत निमित्त मिळत आहे. वाढत्या शिक्षणामुळे आणि मीडियाच्या आक्रमकतेने माणूस स्वप्नांच्या दुनियेत राहू लागला आहे. स्वप्नपूतीर् होत नसल्याचं लक्षात येताच त्यास नैराश्याने ग्रासलं जाऊ लागलं आहे, असं मत कल्याणचे मानसोपचार तज्ज्ञ डॉ. संदीप जाधव यांनी व्यक्त केलं.

हृदयविकाराचा झटका जसा एकदम येत नाही, तसंच आत्महत्येचा निर्णय एकदम होत नाही. त्याची पूर्वतयारी असते आणि ती होत असताना वांशिक कारण मोठ्या प्रमाणावर खतपाणी पुरवतं, असं आतापर्यंतच्या आत्महत्यांचा ' केस स्टडी ' केल्यावर लक्षात आलं आहे. त्यामुळे रिझल्टच्या काळात जिथं निराशेची शक्यता वा प्रवृत्ती आहे, तिथं पाल्यांची काळजी आवश्यक आहे.

जीवन संपवण्याचा निर्णय कठोर मनाने घेण्यात येत असला, तरी निर्माण झालेल्या समस्येला तोंड देऊन त्यातून बाहेर पडण्याचा विचार मात्र होत नाही. निराश्य व्यक्तीच्या मनात आपण एकाकी आहोत, अशी भावना निर्माण होते. त्यामुळे वैफल्यग्रस्तांमध्ये जीवना- बद्दलची पुन्हा आसक्ती निर्माण करण्याची गरज आहे आणि त्यासाठी प्रयत्न आवश्यक आहेत, असं डॉ. जाधव यांनी सांगितलं.

अधिकाधिक सामाजिक-आथिर्क लाभ स्वत:लाच मिळाले पाहिजेत, अशी इर्ष्या सर्वांमध्ये निर्माण होत आहे. शेतकरी असो की कामगार, विद्याथीर् असोत की त्याचे पालक, या इष्येर्मुळे प्रत्येक जण आपण आणि आपले कुटुंब एवढाच विचार करून हे लाभ मिळवण्यासाठी प्रयत्न करू लागला आहे. त्यात अपयश आलं किंवा अडचणीत सापडलो, की त्यातून आता बाहेरच पडणार नाही किंवा आपल्या मदतीस कोणीही येणार नाही, अशी ठाम समज करून आत्महत्येचा ' शॉर्टकट ' अनेक जण शोधतात. त्यातच आता भावनिक गुंत्यामुळे आपल्या मागे पत्नी आणि मुलांचे काय होईल, या भीतीपोटी कुटुंबातील सर्वांना ठार करून आत्महत्या (एक्सटेण्डेड सुसाइड) करण्याची प्रवृती वाढत आहे. म्हणून अशा नैराश्येने ग्रासलेल्या व्यक्तींना सहानुभूतीचा ओलावा दाखवणं आवश्यक आहे, असं प्रतिपादनही त्यांनी केलं.

यासाठी मानसोपचार तज्ज्ञांची गरज आहेच. पण कौन्सिलिंगही आत्महत्येच्या विचारापासून प्रवृत्त करण्यास मदत करतं. आपापल्या सोसायटीत, गावांमध्ये गट तयार करून आपापसात सुखदु:खं शेअर केली, तर नैराश्य आलेल्यांना फार मोठा दिलासा मिळेल, असा तातडीचा उपाय डॉ. जाधव यांनी सुचवला आहे.

पालकांनी आपल्या पाल्याची बौद्धिक क्षमता लक्षात घेऊन त्याच्याकडून अपेक्षा बाळगण्यास शिकलं पाहिजे. त्याचबरोबर पाल्याची मानसिक शक्ती आणि स्वत:ची सहनशक्ती वाढवण्यावर भर देणं आवश्यक आहे. तसंच विद्यार्थ्यांनीही रोल मॉडेल कोण असावेत, हे ठरवणं गरजेचं आहे. नैराश्य टाळण्यासाठी अशी दक्षता घेतली तर रिझल्टच्या दिवशी ओढवणाऱ्या अनर्थ घटना टळतील, असं प्रतिपादनही त्यांनी केलं.

 
</text>
</doc>
