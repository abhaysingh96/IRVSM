<doc>
<docno>1106626.cms.txt</docno>
<text>
 
महामुंबई: मुंबई टाइम्स
त्यांच्या स्पर्शाला डोळे असतात...
[ Wednesday, May 11, 2005  06:29:34 pm]


मुंबई टाइम्स टीम

पाऊस पडू लागला की , ... मोहोरदृश्य पाहताक्षणी डोळेसुद्धा झुलू लागतात...पाऊस पडू लागला की...राम घोडके स्टेजवरून आपल्या काव्यप्रतिभेचे आविष्कार सादर करत होता आणि त्याला श्रोत्यांकडून मनमुराद दाद मिळत होती. त्याच्या सवंगड्यांना त्यातल्या काही ओळी तोंडपाठ होत्या. आपण पाहिलेला पाऊस जेव्हा राम शब्दांतून व्यक्त करत होता, तेव्हा त्याने तो केवळ अनुभवला आहे, डोळ्यांनी खरोखरचा पाहिलेला नाही, हे कुणाच्याच गावी आलं नसतं. रामला दृष्टी नाही, यावर कुणाचा विश्वासच बसू शकला नसता...त्यामुळेच तर याच समारंभात कविवर्य मंगेश पाडगावकर जेव्हा म्हणाले , ' त्यांच्या स्पर्शाला डोळे असतात ', तेव्हा त्यातला अर्थ सर्वांना पूर्णपणे मनोमन पटला.

राम घोडकेसारख्या अनेक दृष्टिहिनांनी आपल्या या कला आणि कौशल्य मोठ्या उमेदीने जपली आहेत. अनेक जण कॉलेजांमध्ये उच्च शिक्षण घेत आहेत. शिक्षणाचं उद्दिष्ट गाठण्यासाठी दृष्टिहिनांना आवश्यक असलेले रिडर-रायटर तसंच कॅसेटसंच आदी साह्य पुरवणाऱ्या ' स्नेहांकित ' या हेल्पलाइनने तिसरा वाषिर्क स्नेहमेळावा दादरच्या वनमाळी सभागृहात आयोजित केला होता. त्यात श्रीधर फडके यांच्या मैफलीनंतर पुरस्कार वितरणाच्या वेळी हा संवाद झाला. अंध विद्यार्थ्यांचे डोळे बनून त्यांच्यासाठी रायटरचं काम करणाऱ्या विद्यार्थ्यांचा तसंच नाट्यस्पर्धा, काव्यवाचन अशा विविध स्पर्धांमध्ये आपल्या कला सादर करून रसिकांची मनं जिंकणाऱ्या दृष्टिहिनांना यावेळी पारितोषिकं देण्यात आली.

कविवर्य मंगेश पाडगावकर यांनी म्हटलेल्या प्रेम म्हणजे प्रेम म्हणजे... आणि सांगा कसं जगायचं यासारख्या कवितांना रसिकश्रोत्यांकडून दिलखुलास दाद मिळत होती. पाडगावकर यांनी यावेळी एक हृद्य आठवण सांगितली. ते यूएसआयएसमध्ये असताना एक अंध व्यक्ती त्यांना भेटायला आली. ' शुक्रतारा मंद वारा ' या गीतातल्या ' आज तू डोळ्यात माझ्या मिसळुनी डोळे पाहा ', या ओळी आपल्याला विलक्षण भावतात, हे त्यांनी सांगितलं. त्या वेळी पाडगावकर यांनी त्याचं कारण विचारलं. आपलीडोळस पत्नी जेव्हा आपल्या डोळ्यात पाहते तेव्हा मी हे गीत जगतो, असं त्या व्यक्तीने सांगितल्यावर मी हेलावून गेलो, असं पाडगावकर म्हणाले. स्पर्शातून पाहण्याची संवेदना त्या व्यक्तीत मला जाणवली, असंही ते म्हणाले.

स्वत:च्या आयुष्यातही अंधत्वाचं आव्हान पेललंय, अशा संस्थेच्या अध्यक्षा परिमला भट यांनी साडेतीन वर्षांपूवीर् ही संस्था सुरू केली. त्यात त्यांना सुव्रता सामंत, विजय दिवेकर, मंगला बाक्रे, दिलीप मोगरे, अजित बारटक्के, संध्या ठाकूर यासारख्या अनेकांचं सहकार्य लाभलं आहे. अंधमित्रांना आपण घरबसल्याही कशी मदत करू शकतो, हे संस्थेने लोकांपर्यंत पोहोचवलं. त्याला आज उत्तम प्रतिसाद मिळत आहे. राजेंद पाटणकर आणि किशोर सोमण यांनी त्यात सूत्रसंचालकांची भूमिका पार पाडली. आपल्या अर्थविषयक पुस्तकांच्या ब्रेल आवृत्तीसाठी या पुस्तकांचे सर्व हक्क विनामोबदला स्नेहांकितला देण्याची घोषणा विनायक कुलकणीर् यांनी पुरस्कारवितरणाच्या वेळी केली.

 
</text>
</doc>
