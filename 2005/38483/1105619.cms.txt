<doc>
<docno>1105619.cms.txt</docno>
<text>
 
महामुंबई
'मोफत' विजेची आश्वासने देणाऱ्या सरकारने राजीनामा द्यावा!
[ Wednesday, May 11, 2005  12:35:02 am]


म. टा. प्रतिनिधी

मुंबई : शेतकऱ्यांना मोफत वीज देण्याचा निर्णय मागे घेण्याच्या काँग्रेस-राष्ट्रवादी काँग्रेस आघाडी सरकारच्या भूमिकेची तीव्र प्रतिक्रिया विरोधी पक्षांमध्ये उमटली असून जनतेच्या विश्वासघाताचा आरोप करीत एकीकडे सरकारच्या राजीनाम्याची मागणी करतानाच दुसरीकडे आंदोलनाचा इशाराही शिवसेना- भाजपने दिला आहे.

राज्यात सत्तेवर येण्यासाठी शेतकऱ्यांना मोफत वीज देण्याचे आश्वासन काँग्रेस-राष्ट्रवादी काँग्रेस आघाडीने दिले होती. किंबहुना शेतकऱ्याना शून्य रकमेची बिलेच पाठविण्यात आली होती. मात्र सत्ता मिळताच हा निर्णय फिरविण्यात आला आहे. त्यामुळे काँग्रेस-राष्ट्रवादी काँग्रेस आघाडीने सरकार बरखास्त करून पुन्हा निवडणुकांना सामोरे जावे, अशी मागणी भाजपच राष्ट्रीय सरचिटणीस प्रमोद महाजन, प्रदेशाध्यक्ष नितीन गडकरी, तसेच गोपीनाथ मुंडे या नेत्यांनी केली आहे.

काँग्रेस आघाडी तसेच शिवसेना-भाजप युतीच्या निवडून आलेल्या आमदारांच्या संख्येत केवळ दहा ते बारा आमदारांचाच फरक आहे. काँग्रेस आघाडीला हे मताधिक्य मिळण्याला मोफत विजेची घोषणा, तसेच शेतकऱ्यांना पाठविण्यात आलेली शून्य रकमेची बिले यांची मोठी मदत झाली होती. आता हा निर्णयच फिरवण्यात आला असल्याने आघाडी सरकारने पुन्हा जनतेचा कौल मिळवून दाखवावा, असे आव्हान या नेत्यांनी काँग्रेस-राष्ट्रवादी काँग्रेस आघाडीला दिले आहे. आघाडी सरकारच्या या निर्णयामुळे निर्माण झालेल्या परिस्थितीचा विचार करण्यासाठी येत्या दोन दिवसांत पक्षाची तातडीची बैठक बोलाविण्यात येणार असून त्यात पुढील आंदोलनाची दिशा ठरविण्यात येणार असल्याचेही पक्षाच्या पत्रकात म्हटले आहे.

शिवसेनेनेही राज्य सरकारवर जनतेच्या विश्वासघाताचा आरोप करतानाच राज्यव्यापी आंदोलनाचा इशारा दिला आहे. आघाडी सरकारने निवडणुकीतील आपल्या संपूर्ण जाहीरनाम्यालाच हरताळ फासला आहे. मोफत वीज देण्याचा प्रश्ान् असो की, कापसाला 2700 रुपये भाव देण्याचा प्रश्ान् वा मोफत पुस्तके देण्याचा प्रश्ान् असो, कोणतेही आश्वासन या सरकारने पाळले नसून केवळ शेतकऱ्यांचीच नव्हे, तर साऱ्याच जनतेची या सरकारने फसवणूक केली आहे. ज्या आश्वासनांच्या आधारे मते मिळवून काँग्रेस-राष्ट्रवादी काँग्रेस आघाडी राज्यात सत्तेत आली, त्यांचेच पालन केले जात नसल्याने या सरकारला सत्तेवर राहण्याचा अधिकार राहिला नसल्याचे विरोधी पक्षनेते नारायण राणे म्हणाले.

वीजटंचाईमुळे आज राज्य पंजाब, गुजरात, आंध्रप्रदेश या राज्यांकडून पाच रुपये युनिट दराने वीज खरेदी करीत असल्याचा आरोप करून मग एन्रॉनची वीज महाग म्हणून घेण्याचे बंद का करण्यात आले, असा सवाल राणे यांनी केला. निवडणुकीतील आश्वासनांचा भंग करून आघाडी सरकारने जनतेच्या केलेल्या फसवणुकीच्या विरोधात शिवसेना लोकशाही मार्गाने राज्यभर आंदोलन करील, असा इशाराही त्यांनी दिला.

राज्य सरकारच्या या भूमिकेचा जनता दलानेही निषेध केला आहे. खोटी आश्वासने देऊन जनतेची मते मिळवायची आणि सत्तेवर येताच त्याकडे पाठ फिरवायची, हे कोणत्या नीतिमत्तेत बसते, असा सवाल पक्षाचे महासचिव प्रताप होगाडे यांनी केला आहे.

 
</text>
</doc>
