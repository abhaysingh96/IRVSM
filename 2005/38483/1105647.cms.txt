<doc>
<docno>1105647.cms.txt</docno>
<text>
 
महाराष्ट्र
विनाजामीन शैक्षणिक कर्ज
[ Wednesday, May 11, 2005  01:06:37 am]


म. टा. प्रतिनिधी

पुणे : देशातील अनेक विद्यार्थ्यांकडे गुणवत्ता असूनही केवळ पुरेशा पैशांअभावी त्यांना उच्च शिक्षण घेता येत नसल्याचे निदर्शनास आल्याने त्यांच्यासाठी विनाअट, विनाजामीन कर्ज उपलब्ध करून देण्याचा विचार केंदीय पातळीवर सुरू असल्याचे सूतोवाच मंगळवारी पंतप्रधान कार्यालयाचे राज्यमंत्री पृथ्वीराज चव्हाण यांनी केले. त्यासाठी स्वतंत्र विकास बँकेची स्थापनाही करण्यात येण्याच्या शक्यते- बाबत चाचपणी केली जात असल्याचेही त्यांनी भारती विद्यापीठाच्या 41 व्या वर्धापनदिन समारंभात सांगितले.

संतवाङ्मयाचे अभ्यासक डॉ. यू. म. पठाण , ' महाराष्ट्र टाइम्स ' चे संपादक भारतकुमार राऊत आणि भारती विद्यापीठाचे कुलपती पतंगराव कदम यावेळी उपस्थित होते. सध्या अनेक बँका शैक्षणिक कर्ज देतात. मात्र, उच्च शिक्षण घेणाऱ्या विद्यार्थ्यांची संख्या दिवसेंदविस वाढत असून फी भरण्यासाठी पैसे नाहीत म्हणून कोणीही शिक्षणापासून वंचित राहू नये, यासाठी त्यांना विनाअट, विनाजामीन कर्ज उपलब्ध करून देण्याचा प्रस्ताव विचाराधीन आहे. स्वतंत्र विकास बँकेमार्फत निधी विद्यार्थ्यांपर्यंत पोचवता येऊ शकेल, असे त्यांनी नमूद केले.

प्राथमिक स्तरावर व्यावसायिक अभ्यासक्रम करू इच्छिणाऱ्या विद्यार्थ्यांना अशा स्वरूपाचे शैक्षणिक कर्ज कमीत कमी व्याजदाराने देता येईल का, यादृष्टीने सध्या चर्चा सुरू असून त्यासंबंधी लवकरच निर्णय घेतला जाईल, अशी अपेक्षा त्यांनी व्यक्त केली. पुढील काही वर्षांमध्ये शिक्षण आणि आरोग्य यावर होणारा खर्च दुप्पट करण्याचा विचार असल्याचेही त्यांनी सांगितले.

 
</text>
</doc>
