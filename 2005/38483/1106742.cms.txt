<doc>
<docno>1106742.cms.txt</docno>
<text>
 
बहुतांची अंतरे
रेल्वे स्थानकातले धोकादायक गॅस सिलिंडर्स
[ Wednesday, May 11, 2005  08:25:07 pm]


एखाद्या ठिकाणी भीषण अपघात झाल्यानंतर त्या अपघातापासून धडा घेऊन उपाययोजना आखणे हे आता नित्याचेच झाले आहे. अपघाताची तीव्रता ही त्या अपघातात झालेल्या हानीवर मोजण्याची नवी अलिखित पद्धत अलीकडे होऊ पाहते आहे, ही खेदाची बाब आहे.

त्यातच असा एखादा अपघात रेल्वे स्थानकात झाल्यानंतर त्या अपघाताची झळ अपघातापासून दूर असलेल्या रेल्वे स्थानकावरील प्रवाशांनादेखील पोहोचते. तसे पाहता रोज लाखो प्रवाशांची वाहतूक करणाऱ्या रेल्वेच्याबाबतीत अपघात कुठे आणि कसा घडेल हे सांगणे कठीण आहे. रेल्वेच्या डब्यांमधून व स्थानकांच्या फलाटांवरून ज्वलनशील पदार्थ नेणे रेल्वे कायद्यानुसार दंडनीय अपराध आहे. परंतु रेल्वे स्थानकांतील कँटिनमध्ये एल. पी. जी. गॅस सिलिंडर्सचा सर्रास वापर करून त्या इंधनावर खाण्याचे पदार्थ तयार केले जातात. विशेष म्हणजे एका कँटिनमध्ये दोनपेक्षा अधिक गॅस सिलिंडर्सचा साठा केलेला आढळतो. अशाप्रकारे रेल्वे स्थानकात गॅस सिलिंडर्सचा वापर करण्यास रेल्वे प्रशासनाची परवानगी आहे काय ? तसेच गॅस सिलिंडर्समुळे एखादा भीषण अपघात घडल्यास त्याची संपूर्ण जबाबदारी रेल्वे प्रशासन घेईल काय, याचा खुलासा रेल्वे प्रशासनाने करावा.

दत्तात्रेय म. गोसावी, काळाचौकी, मुंबई.

 
</text>
</doc>
