<doc>
<docno>1106903.cms.txt</docno>
<text>
 
महाराष्ट्र
वऱ्हाडाच्या अपघातातील मृतांची संख्या 15 वर
[ Wednesday, May 11, 2005  11:29:15 pm]


म. टा. प्रतिनिधी

नाशिक : नांदगावपासून साधारणत: 35 किलोमीटरवर असलेल्या चांदेश्वरी घाटात वऱ्हाडाचा ट्रक उलटून झालेल्या अपघातातील मृतांची संख्या 15 वर पोहोचली आहे. औरंगाबाद येथील चिवळीनामक गावी चार जणांचा सामूहिक विवाह आटोपून हे वऱ्हाड नांदगाव तालुक्यातील माणिकपूंज येथे परतत असताना मंगळवारी रात्री हा अपघात घडला.

माणिकपूंज येथील माजी सरपंच सुखदेव मेंगाळ यांच्या मुलाचा विवाह औरंगाबादच्या कन्नड तालुक्यातील चिवळी येथे मंगळवारी पार पडला. या विवाहातच माणिकपूंजच्या आणखी तीन युवकांचे विवाहही लावण्यात आले. त्यामुळे वऱ्हाडी मंडळींची संख्या मोठी होती. या वऱ्हाडाला घेऊन जाण्यासाठी एकच ट्रक दोन फेऱ्या करणार होता. विवाह आटोपल्यावर पहिल्या फेरीत मानापानाच्या मंडळींना जागा देण्यात आली. मात्र, घरी लवकर पोहोचण्याच्या हेतूने तब्बल दीडशेहून अधिक लोकांनी ट्रकवर चढाई केली.

वऱ्हाडी मंडळींनी खचाखच भरलेला हा ट्रक बोलठाणजवळील चांदेश्वरी घाटात सायंकाळी साडेसात वाजता पोहोचला. हा घाट विशेष अवघड नसला तरी लोकांच्या अतिरिक्त भारामुळे चालकाचे ट्रकवरील नियंत्रण सुटले आणि ट्रक शंभर फूट खोल दरीत कोसळला.

हा ट्रक एका खडकावर आपटल्याने त्यात बसलेले लोक इतस्तत: उधळले गेले. तर काहीजण ट्रकखाली दाबले गेले. त्यात तेरा जण जागीच ठार झाले. हा भाग निर्जन असल्याने आणि त्या रस्त्यावर वाहतूकही तुरळक असल्याने अपघातग्रस्तांना लगेचच मदत मिळू शकली नाही. अखेर जखमींपैकी काही जणांनी तेथून अडीच किलोमीटर अंतरावर असलेले कासारी गाव गाठून तेथील ग्रामस्थांना अपघाताची माहिती दिली.

कासारीतील ग्रामस्थांनी अपघातस्थळी धाव घेताना पोलिस आणि नांदगाव येथेही ही घटना कळवली. त्यामुळे मदतीचा ओघ सुरू झाला. बोलठाण येथून नाशिकला येत असलेली बस रिकामी करून चांदेश्वरी घाटात पाठवण्यात आली. जखमींना मालेगाव, नांदगाव येथे हलवण्यात आले. नांदगावच्या सरकारी रुग्णालयातील वैद्यकीय अधिकारी, औषध भांडारातील कर्मचारी आणि रुग्णवाहिकेचा चालक जागेवर नसल्याने संतप्त झालेल्या लोकांनी दरवाजा तोडून औषधे खुली केली. तर रुग्णवाहिकेचा ताबाही खासगी चालकाने घेतला.

या अपघातात पाऊणशे जण जखमी झाले असून तीस जणांची प्रकृती चिंताजनक आहे. त्यातील एक जण मंगळवारीच तर दुसरा बुधवारी मरण पावला. काही अत्यवस्थ जखमींना नाशिकच्या जिल्हा सरकारी रुग्णालयात हलवण्यात आले आहे.

 
</text>
</doc>
