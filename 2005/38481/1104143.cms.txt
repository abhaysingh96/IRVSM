<doc>
<docno>1104143.cms.txt</docno>
<text>
 
महाराष्ट्र
 लतादीदींच्या सुरातून सरस्वतीची अनुभूती
[ Monday, May 09, 2005  09:27:58 pm]


म. टा. प्रतिनिधी

नाशिक : लता मंगेशकर यांच्या स्वरांमधून साक्षात सरस्वतीच गायला उभी असल्याची अनुभूती येते, असे गौरवोद्गार ज्येेष्ठ संगीतकार दत्ता डावजेकर यांनी अकरावा ' संस्कृती वैभव ' पुरस्कार स्वीकारताना काढले.

संस्कृती व वैभवाचे प्रतिक असलेली मूर्ती , 11 हजार रुपये, सन्मानपत्र, शाल आणि श्रीफळ असे या पुरस्काराचे स्वरूप आहे.

' संस्कृती वैभव ' या संस्थेतर्फे दादासाहेब गायकवाड सभागृहात आयोजित करण्यात आलेल्या मंगेशकर महोत्सवाच्या सांगता समारंभावेळी हृदयनाथ मंगशेकर यांच्या हस्ते डावजेकरांना हा पुरस्कार प्रदान करण्यात आला. तब्बल साठ वर्षे संगीतसृष्टीत स्वकर्तृत्वाची ध्वजा दिमाखाने फडकवणाऱ्या डावजेकरांची प्रकट मुलाखतही यावेळी सुधीर गाडगीळ यांनी घेतली. यावेळी त्यांनी अनेक हृद्य आठवणीही जागवल्या.

केवळ लतादीदीच नव्हे तर सर्वच मंगेशकर भावंडांच्या पार्श्वगायनातील प्रवासाचा शुभारंभ आपल्याच दिग्दर्शनखाली झाल्याचे डावजेकरांनी गौरवाने नमूद केले. ' एकदा रेडिओसाठी गाणे तयार करायचे असताना नवीन आवाज पाहिजे म्हणून ' तुज स्वप्नी पाहिले रे गोपाळा, जमल्या चतुर ललना ' हे गीत लताकडून गाऊन घेतले ,' असे सांगत डावजेकरांनी ते गाऊन दाखवताच श्रोत्यांनी सभागृह टाळ्यांनी दणाणून सोडले.

लहानग्या आशाकडून वि. स. खांडेकरांचे ' चला चला नवबाला ' हे गाणे गाऊन घेतल्याची आठवणही यावेळी डावजेकरांनी सांगितली. ' संस्कृती वैभव ' च्या पुरस्काराने धन्य झालो ', अशी कृतज्ञताही त्यांनी बोलून दाखवली. यावेळी त्यांनी संगीतबद्ध केलेली गाणीही सादर करण्यात आली.

या सोहळ्यात पं. हृदयनाथ मंगेशकरांनीही श्रोत्यांशी संवाद साधला. नाशिकला खानदेशचे प्रवेशद्वार संबोधून हृदयनाथ म्हणाले की , ' हे शहर कुसुमाग्रजांचे असल्याने ते सांस्कृतिकदृष्ट्या समृद्ध असणारच. ' कुसुमाग्रजलिखित ' पृथ्वीचे प्रेमगीत ' ही कविता म्हणून त्यांनी श्रोत्यांची दाद मिळवली. ' मास्टर दीनानाथांच्या वाटेवरून आम्हा भावंडांची वाटचाल सुरू आहे ', असेही उद्गार हृदयनाथांनी काढले.

 
</text>
</doc>
