<doc>
<docno>1104294.cms.txt</docno>
<text>
 
महामुंबई
महाजन यांच्या शरसंधानाचा रोख मोदींकडे?
[ Monday, May 09, 2005  11:53:15 pm]


म. टा. प्रतिनिधी

मुंबई : अयोध्येनंतर गुजरातमधील दंगली हा भारतीय जनता पक्षावरील दुसरा काळा डाग असल्याचे जाहीर मतप्रदर्शन भाजप सरचिटणीस प्रमोद महाजन यांनी केल्यामुळे पक्षसंघटनेत आणि संघपरिवारात संभ्रमाचे वातावरण निर्माण झाले असून यामागे त्यांचा नेमका काय उद्देश आहे, याचे वेगवेगळे अर्थ लावले जात आहे.

काहींच्या मते महाजन यांनी गुजरातच्या निमित्ताने मुख्यमंत्री नरेंद मोदी यांच्यावर शरसंधान करून भाजपला गृहीत धरू नका, असा इशारा संघनेत्यांना दिला आहे. अन्य काहींच्या मते परिवारात उडालेल्या गोंधळाचा फायदा घेऊन दुसऱ्या फळीतील नेत्यांचे पंख कापण्याचे उद्योग सुरू झाले आहेत.

भाजपचे मुखपत्र असलेल्या ' भाजप टूडे ' या पाक्षिकात महाजन यांनी लेख लिहून खळबळ उडवून दिल्याने संघ परिवारातले आणि विशेषत: विश्व हिंदू परिषद, बजरंग दल आणि स्वदेशी जागरण मंचसारख्या संघटना नाराज असल्याचे सांगितले जाते. मोदी यांना संघाचे सरसंघचालक के . सुदर्शन यांचे अभय असल्यानेच महाजन यांनी गुजरातच्या मुख्यमंत्र्यांवर टीका केल्याचे परिवारातील आक्रमक नेत्यांचे म्हणणे आहे.

गुजरातमधील दंगलीनंतर झालेल्या विधानसभा निवडणुकीत भाजपने भरघोस यश मिळविले, त्यात मोदी यांच्या आक्रमक हिंदुत्वाचा मोठा वाटा आहे. पण लोकसभेतल्या पराभवाचे खापर दुसऱ्या कोणावर फोडण्यासाठीच महाजन यांनी लेख लिहिल्याचा या नेत्यांचा आरोप आहे. या लेखामुळे परिवारात काय प्रतिक्रिया आहे, हे जाणून घेण्यासाठी प्रदेश भाजपचे प्रवक्ते आणि मुंबई भाजपचे अध्यक्ष विनोद तावडे यांच्याशी संपर्क साधला असता पक्षाच्या मुखपत्रात आलेला मजकूर आपण वाचलेला नाही. वृत्तपत्रामध्ये ज्या बातम्या प्रसिध्द झाल्या, त्यावरून काही सांगणे इष्ट नाही, असे त्यांनी स्पष्ट केेले.

महाजन यांच्या कार्यपध्दतीबाबत आक्षेप असणाऱ्या प्रदेश भाजपमधील काही नेत्यांच्या मते, सुदर्शन यांनी एनडीटीव्हीला दिलेल्या मुलाखतुमुळे आधीच बराच वादंग झाला आहे. त्यातच उमा भारतीसारख्या नेत्यांच्या उतावीळपणामुळे पक्षनेतृत्व अडचणीत असताना महाजन यांनी अशा प्रकारचे लेखी मतप्रदर्शन करणे योग्य नाही. पक्षात अटलबिहारी वाजपेयी आणि लालकृष्ण अडवाणी या पहिल्या फळीतील नेतृत्वानंतर दुसऱ्या फळीत महाजनांसह अरूण जेटली, नरेंद मोदी, सुषमा स्वराज यासारखे आठ दहा नेते संभाव्य नेतेपदाचे प्रबळ दावेदार मानले जातात. पण त्यांच्यात तीव्र मतभेद असल्याने गोंधळाचा फायदा घेऊन एकमेकांचे पाय कापण्याचा प्रकार सुरू झाले असावे, अशी शंका घेण्यास पुरेसा वाव असल्याचे या नेत्यांचे म्हणणे आहे.

 
</text>
</doc>
