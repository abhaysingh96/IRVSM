<doc>
<docno>1104269.cms.txt</docno>
<text>
 
महाराष्ट्र
प्राध्यापक, कर्मचाऱ्यांचे दोन महिन्यांचे वेतन थकित
[ Monday, May 09, 2005  11:41:46 pm]


म. टा. प्रतिनिधी

पुणे : राज्य सरकारने आश्वासन देऊनही बहुतांश अनुदानित कॉलेजमधील प्राध्यापक आणि शिक्षकेतर कर्मचाऱ्यांचे वेतन अद्याप थकित असल्याची तक्रार महाराष्ट्र राज्य प्राध्यापक संघटनेच्या एन. एस. निकम यांनी केली आहे.

दोन महिन्यांपासून अनुदानित कॉलेजमधील बहुतांशी प्राध्यापक आणि शिक्षकेतर कर्मचारी यांना त्यांचे वेतन मिळालेले नाही. माजी शिक्षणमंत्री सुरेश जैन यांनी त्याबाबत वारंवार ठोस आश्वासन देऊनही अद्याप मूळ वेतनापासूनच वंचित राहावे लागत असल्याने त्यांच्यामध्ये नाराजीचा सूर पसरत चालला असल्याचे त्यांनी सांगितले.

राज्यातील अनेक कॉलेजांना सरकारने वेतनासाठी मान्य केलेल्या कोट्यापेक्षा सुमारे 50 हजार ते एक लाख रुपये कमी मिळत असल्याने ग्रामीण भागातील शैक्षणिक संस्थांचे कामकाज विनासायास चालवणे अवघड झाले असल्याचेही त्यांनी नमूद केले. शिक्षण खात्याचा अतिरिक्त कार्यभार सांभाळणाऱ्या ऊर्जामंत्री दिलीप वळसे- पाटील यांनाही याबाबत कल्पना असली, तरी सध्या राज्यात सुरू असणाऱ्या विजेच्या गोंधळामुळे शिक्षण क्षेत्रातील समस्यांकडे त्यांचे दुर्लक्ष होत असल्याची शक्यता त्यांनी वर्तवली. उच्च शिक्षण संचालक एस. एन. पठाण यांच्याशी वारंवार प्रयत्न करूनही संपर्क होऊ शकला नाही. मार्च महिन्याच्या वेतनाला नुकतीच मंजुरी देण्यात आली आहे.

 
</text>
</doc>
