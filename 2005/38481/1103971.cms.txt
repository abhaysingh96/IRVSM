<doc>
<docno>1103971.cms.txt</docno>
<text>
 
महामुंबई: मुंबई टाइम्स
पुण्यात-मावळात बॉलिवूडचं बस्तान
[ Monday, May 09, 2005  06:08:58 pm]


प्रवीण मुळ्ये

शिवरायांच्या शौर्याच्या गाथा सांगणाऱ्या मावळच्या दऱ्याखोऱ्यात सध्या अॅक्शन, कॅमेऱ्याचा आवाज घुमतेय. व्हॅनिटी व्हॅन, जिमी जीप शूटिंगच्या फौजफाट्यासह पायवाट तुडवताहेत. चमचमत्या सिताऱ्यांनीही मावळच्या दिशेनं कूच केलंय. गावच्या चावड्यांवर गप्पांमध्ये फिल्मी रंग चढू लागलाय... अवघं बॉलिवूड मावळच्या प्रेमात पडलंय.

शिवरायांच्या जीवनावरील हिंदी फिल्मचा हा परिणाम नव्हे. मावळच्या दऱ्याखोऱ्यातील निसर्ग आणि जवळच वसू लागलेलं मॉडर्न पुणं बॉलिवूड-लाही खुणावू लागलंय. अनेक हिंदी निर्माते आणि डायरेक्टर्स हे सध्या या दऱ्याखोऱ्यांमधून आपल्या फिल्मच्या शूटिंगसाठी योग्य लोकेशन शोधताहेत.

' सरफरोश ' सारखी फिल्म देणाऱ्या जॉन मॅथ्यू यांच्या नव्या फिल्मचं पानशेतजवळ असलेलं शूटिंग, हा आजूबाजूच्या गावांसाठीही आकर्षणाचं केंद बनलंय. त्यासाठी अजय देवगण, बिपाशा बसू, अमृता राव, शाहिद कपूर यांनीही पानशेतमध्येच आपला डेरा टाकलाय. येत्या महिन्याभरात आठ ते दहा हिंदी फिल्मचे सेट्स मावळच्या खोऱ्यात उभे राहणार आहेत.

बॉलिवूडच्या आगमनाचं कौतुक गावकऱ्यांना आहे आणि बॉलिवूडचे स्टार्सही मावळच्या प्रेमात आहेत. बॉलिवूड स्टार्सच्या वाढत्या फेऱ्यांमुळे ' ऑटोग्राफ संस्कृती ' या गावांमधील तरुणांमध्ये रुढ होऊ लागली आहे. कर्नाटक, केरळ, गुजराथ अशा शोधमोहिमेनंतर मला हे लोकेशन सापडलं, असं जॉन मॅथ्यू सांगत होते. हिंदी फिल्म नेहमी ज्या सौंदर्याच्या शोधात असतात ते सारं काही या दऱ्याखोऱ्यांमध्ये दडलंय. त्यामुळेच आता मावळचा परिसर बॉलिवूडसाठी लोकेशन स्पॉट बनू लागल्याचं आर्ट डायरेक्टर संजय धबडे मान्य करतात. महाबळेश्वर, वाईनंतर नव्या शूटिंग लोकेशन्सच्या शोधात असलेल्या शोधात असलेल्या बॉलिवूडला मावळच्या रूपाने एक चांगला पर्याय उपलब्ध झाल्याचं खुद्द कलाकारही मान्य करत आहेत. पाकिस्तानातील कलाकारही मावळच्या प्रेमात पडले आहेत. पाकिस्तानातील दिलीपकुमार लोकप्रिय असलेले साजिद खान हे याचंच एक उदाहरण.

मावळ आणि बॉलिवूडच्या वाढत्या संबंधांमागे पुण्याचं बदलतं रूप हे एक मुख्य कारण बनलं आहे. एक्स्प्रेस हायवेमुळे कलाकारांना मुंबई-पुणे हा प्रवास अतिशय सोयीचा झाला आहे. शिवाय पुण्यात उभे राहत असलेले आलिशान मॉल, पब संस्कृती आणि बाजूलाच वसलेल्या निसर्गरम्य मावळमुळे आथिर्क गणितंही निर्मात्यांच्या अवाक्यात आलीत. त्यामुळे अनेक निर्माता-दिग्दर्शक पुण्याच्या दिशेने कूच करत आहेत. काही निर्माते आणि दिग्दर्शकांनी पुण्याजवळ आपला स्टुडिओ उभारण्याच्या कामाचा श्ाीगणेशाही केला आहे. पुण्यातील फाइव्ह स्टार हॉटेल्समधील वाढलेलं बुकिंग बॉलिवूड आणि पुण्याच्या वाढत्या संबंधाची झलक देत आहे.

एके काळी केवळ मराठी कलावंतच पुण्यात असत. पण गेल्या पंधरा दिवसांमध्ये शशी कपूर, शमिर्ला टागोर, महिमा चौधरी, अजय देवगण, अर्शद वारसी, भूमिका चावला, संध्या मृदुल अशा अनेक कलावंतांनी काही ना काही कारणास्तव पुण्यात गेले होते. काही जण मावळमधील शूटिंगच्या निमित्तानं, तर काही अन्य काही कार्यक्रमासाठी. या सर्व मंडळींना मुंबईच्या गदीर्पेक्षा पुण्यातली शांतता आवडू लागली आहे.

आमच्या हॉटेलमध्ये येणाऱ्या फिल्मी कलाकारांची संख्या गेल्या वर्षभरात खूपच वाढली आहे. दर दोन दिवसांमागे कोणतं ना कोणतं फिल्मी युनिट इथे येत असतं. पुण्यातील एका बड्या हॉटेलमधील वेटरची ही प्रतिक्रिया बॉलिवूडच्या वाढत्या पुणे-प्रेमाची झलक देण्यास पुरेशी आहे.

 
</text>
</doc>
