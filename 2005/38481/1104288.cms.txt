<doc>
<docno>1104288.cms.txt</docno>
<text>
 
महामुंबई
'ट्युलिप स्टार' कर्मचाऱ्यांच्या सुविधा सुरू ठेवणार
[ Monday, May 09, 2005  11:51:06 pm]


म. टा. प्रतिनिधी

मुंबई : ' ट्युलिप स्टार ' या हॉटेलमध्ये काम करणाऱ्या कर्मचाऱ्यांच्या सर्व सुविधा सुरू ठेवण्याचे आश्वासन देतानाच प्रवेशद्वार बंद करण्यासाठी बांधण्यात येत असलेल्या भिंतीचे काम थांबविण्याचे आश्वासनही हॉटेलच्या व्यवस्थापनाने भारतीय कामगार सेनेला दिले आहे.

जुहू येथे असलेल्या पूवीर्च्या हॉटेल सेंटॉरची विक्री गैरमार्गाने झाल्याचा अभिप्राय ' कॅग ' ने व्यक्त केला आहे. या पार्श्वभूमीवर राष्ट्रवादी काँग्रेसने मुंबईचे अध्यक्ष सचिन अहीर यांच्या नेतृत्वाखाली आंदोलन केले होते. मात्र त्याचा फायदा घेऊन हॉटेलच्या व्यवस्थापनाने प्रवेशद्वारासमोरच पक्क्या भिंतीचे बांधकाम केले होते. तसेच कर्मचाऱ्यांवर स्वेच्छानिवृत्ती घेण्यासाठी दबाव आणण्यास सुरूवात केली होती.

या प्रकाराची माहिती मिळताच भारतीय कामगार सेनेचे अध्यक्ष सूर्यकांत महाडिक, सरचिटणीस किरण पावसकर आदींनी सोमवारी व्यवस्थापनाची भेट घेऊन चर्चा केली. कर्मचाऱ्यांच्या सुविधा सुरू ठेवण्यात याव्यात, प्रवेशद्वारासमोरील भिंतीचे बांधकाम थांबविण्यात यावे, तसेच हॉटेलसमोर आंदोलन करणाऱ्या सचिन अहीर यांच्याविरोधात गुन्हा दाखल करण्यात यावा, अशा मागण्या करण्यात आल्या. या सर्व मागण्या व्यवस्थापनाने मान्य केल्या असल्याचे भारतीय कामगार सेनेच्या पत्रकात म्हटले आहे.

 
</text>
</doc>
