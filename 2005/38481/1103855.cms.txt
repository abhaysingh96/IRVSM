<doc>
<docno>1103855.cms.txt</docno>
<text>
 
सदर
फसलेले अपहरण
[ Monday, May 09, 2005  04:47:24 pm]


दीपक सकपाळेच्या हत्येने वसईत संतापाची लाट उसळली होती. दीपकच्या हत्येनंतर अफवांचं पीक आलं होतं. पोलिस उपनिरीक्षकाचा हलगजीर्पणा आणि एका नगरसेवकावर मारेकऱ्याला वाचवल्याचा आरोप होत होता. त्यामुळे दीपक हत्याप्रकरणाला राजकीय रंग चढण्याची भीती दिसत होती. म्हणूनच या हत्येमागचं खरं कारण जनतेसमोर आणून खऱ्या गुन्हेगाराला पकडणं पोलिसांपुढे आव्हान होतं. पोलिस उपअधीक्षक महेश पाटील यांनी गुन्हा उघडकीस आणल्याने वसईतलं वातावरण निवळण्यास मदत झाली.

वसई गावातल्या सात वर्षांचा दीपक सकपाळे दुपारी घराबाहेर खेळण्यासाठी बाहेर पडला होता. त्यानंतर संध्याकाळ झाली तरी परत आला नाही. खूप शोधल्यानंतरही दीपक न सापडल्याने वसई पोलिस ठाण्यात तक्रार दाखल करण्यात आली. रात्रभर शोधूनही त्याचा ठावठिकाणा सापडला नसल्याने त्याचे आईवडिल हवालदिल झाले होते.

सोळा वर्षांचा सुरेश खंडागळे आणि दीपक मित्र होते. दोघंही एकत्रच खेळत. सुरेश व्यसनाच्या आहारी गेल्याने त्याला पैशांची चणचण भासायची. व्यसन भागवण्यासाठी सुरेशला अनेक उपद्व्याप करावे लागायचे. खर्चासाठी एकदमच पैसा हाती लागला तर... या विचाराने सुरेश अस्वस्थ होत असे. एवढे पैसे मिळणार कसे हाही प्रश्न त्याला सतावत असे. त्यातूनच सुरेशच्या मनात भन्नाट कल्पना आली. दीपकचं अपहरण करून त्याच्या वडिलांकडून खंडणी मागितली तर... या क ल्पनेने सुरेशची बैचेनी दूर केली.

तशी योजना तयार झाल्यानंतर संधी मिळताच दीपकच अपहरण करण्याचा बेत मागीर् लावायचं त्याने नक्की केलं. दीपक सुरेशसोबत कुठेही फिरायला जायचा. त्या दिवशीही सुरेशने त्याला फिरायला जाऊ, मौजमजा करू अशी लालूच दाखवली. सुरेशने घरी सांगितलंच असेल, या भरवशावर दीपक त्याच्याबरोबर निघाला. दीपकबरोबर जाताना आपल्याला कुणी पहात नाही ना याची काळजी सुरेश घेत होता. वसई रेल्वे स्टेशनवर पोहोचताच सुरेशने सुटकेचा श्वास घेतला. त्याने चर्चगेटकडे जाणारी लोकल पकडली.

प्रवासात सुरेशने दीपकला भरपूर खायला दिलं. गाडीने अंधेरी स्टेशन सोडल्यानंतर सुरेशच्या मनात चलबिचल झाली. दीपकचं पुढे करायचं काय, त्याच्या वडिलांकडून पैसे मागायचे कसे, योजना पूर्णत्वास न्यायची कशी, अशा अनेक प्रश्नांमुळे सुरेशच्या मनाची घालमेल होत होती. बेत आखला खरा पण पुढच्या परिणामांचा विचारच सुरेशने केला नव्हता. त्यामुळे सुरेश मनातून प्रचंड हादरला. तोपर्यंत गाडी दादर स्टेशनमध्ये शिरली होती. तिथंच उतरून सुरेशने स्लो लोकल पकडली. भीतीपोटी मन थाऱ्यावरच नसल्याने सुरेशला काही सुचत नव्हतं. माटुंगा स्टेशनवरून तो चालतच दीपकला घेऊन यार्डात पोहोचला. तिथं अनेक मालगाड्यांचे डबे उभे होते. सुरेश दीपकला घेऊन एका डब्यात जाऊन बसला. काहीच सुचत नसल्याने सुरेशला दरदरून घाम फुटला होता. इकडे दीपक खाऊ फस्त करण्यात गुंग होता. दीपकला परत घरी नेलं तर उलटसुलट प्रश्नांना तोंड द्यावं लागणार. दीपकही इथंपर्यंत आल्याचं सांगणार त्यातून आपला बेत समजला तर... या भीतीने सुरेश घाबरला.

यातून सुटण्याचा मार्ग सुरेश शोधू लागला. खूप विचार केल्यावर दीपकला ठार मारणं हा एकच पर्याय त्याला समोर दिसत होता. मागचा पुढचा विचार न करता सुरेशने दीपकचा गळा आवळला. अवघं सात वर्षांचं कोवळं पोर सुरेशच्या पंज्यातून स्वत:चा प्राण वाचवू शकलं नाही. तरीही सुरेशने कोणताही धोका नको म्हणून नॉयलॉनची रस्सी शोधून काढली आणि दीपकचा पुन्हा गळा आवळला. त्यानंतर गाडी पकडून सुरेश घरी परतला. तोपर्यंत दीपक गायब झाल्याने त्याची शोधाशोध सुरू होती. त्यात सुरेशही सामील झाला. पोलिसांनी त्याच्याकडेही दीपकची चौकशी केली. तेव्हा त्याने दुपारीच मुंबईला कामासाठी गेल्याचं सांगितलं.

त्याचवेळी दीपकच्या आईला शेजारी राहणाऱ्या सुरेश खंडागळेवर संशय आला. तेव्हा महेश पाटील यांनी सुरेशला ताब्यात घेऊन चौकशी सुरू केली. त्याने दीपकचा खून केल्याची क बुली दिली. पोलिसांनी सुरेशला सोबत घेऊन माटुंगा यार्ड गाठलं. पण दीपकचा मृतदेह असलेली वॅगन तिथून निघून गेली होती. रेल्वे पोलिसांच्या मदतीने तिसऱ्या दिवशी त्या वॅगनचा पत्ता लागला. कळव्याच्या यॉर्डातील ती वॅगन शोधण्यास पोलिसांना दोन तास लागले. दीपकचा मृतदेह सडत चालला होता. इकडे दीपकच्या हत्येनंतर आरोपांच्या अनेक फैरी झडत असल्याने दीपकवर लैंगिक अत्याचार झाले, त्याची किडनी विकण्यात आली, अशा अफवा पसरत होत्या. त्यातच पोलिस उपनिरीक्षकाने एका नगरसेवकाच्या दबावाला बळी पडून सुरेशला पहिल्याच दिवशी सोडून दिलं. त्यानंतरच दीपकचा खून झाला, असा आरोप होत होता. पण महेश पाटील यांनी पोस्टमॉटेर्म रिपोर्ट मिळवून खरी माहिती समोर आणली तेव्हा तणाव निवळला.

शशी करपे

 
</text>
</doc>
