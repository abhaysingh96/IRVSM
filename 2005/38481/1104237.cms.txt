<doc>
<docno>1104237.cms.txt</docno>
<text>
 
महाराष्ट्र
पावसाळ्यापूर्वी रस्त्यांची कामे होणार नाहीत
[ Monday, May 09, 2005  11:22:45 pm]


अंजली खमितकर

पुणे : रस्त्यांच्या डांबरीकरणाच्या कामाच्या निविदा भरण्याबाबत ठेकेदारांनी उदासीनता दाखवल्याने पावसाळ्यापूवीर् नियोजित केलेली कामे पूर्ण होण्याची शक्यता पूर्णपणे मावळली आहे. त्यामुळे केवळ खड्डे बुजवून जनतेच्या तोंडाला पाने पुसण्याची वेळ महापालिका प्रशासनावर आली आहे.

पावसाळ्यापूर्वी रस्त्यांच्या डांबरीकरणाची आणि खड्डे बुजवण्याची कामे पूर्ण केली जातील असे आश्वासन आयुक्त नितीन करीर यांनी नुकत्याच झालेल्या सर्वसाधारण सभेत दिले होते. काही हॉटमिक्स प्लान्ट बंद होता, त्यामुळे रस्त्याची कामे होत नसल्याची कारणे पुढे केली जात होती. त्यानंतर रस्ते खोदाईसाठी केबल कंपन्यांना दिलेल्या मुदतीचे गाऱ्हाणे प्रशासनाकडून गायले जात होते. 30 एप्रिल ही मुदत उलटून गेली तरी अद्याप शहरात अनेक रस्त्यांवर केबल टाकण्याचे काम सुरू आहे. आता डांबर, खडी, वाळू यांचे भाव सर्वसाधारणपणे दुप्पटीने वाढल्यामुळे निविदा काढूनही ठेकेदारांनी याला कोणताच प्रतिसाद दिला नसल्याने क्षेत्रीय कार्यालयांपुढे मोठा प्रश्ान् निर्माण झाला आहे.

डांबर उपलब्ध नसल्यामुळे ही कामे रखडल्याचे कारण पुढे करून आयुक्तांनी ठेकेदारांना पालिकेकडून डांबर पुरवले जाईल असे आश्वासन दिले. ठेकेदारांच्या बिलातून व्याजासहित या डांबराचे पैसे वसूल करण्यात येतील, असेही सभागृहात सांगितले. मात्र प्रत्यक्षात हे डांबर केवळ रस्त्यांवरील खड्डे बुजवण्यासाठीच वापरले जाणार असून, रस्त्यांचे डांबरीकरण करण्यासाठी पालिका आणि ठेकेदार यांच्याकडे डांबरच नाही, अशी परिस्थिती निर्माण झाली आहे.

शिवाय डांबर, खडी आणि वाळू यांच्या किंमती सर्वसाधारणपणे दुप्पटीने वाढल्यामुळे ठेकेदारांनी निविदाच भरल्या नाहीत. याला काही अंशी व्हॅट कायदा जबाबदार असल्याचे बोलले जात आहे.

सर्वच क्षेत्रीय कार्यालयांची हीच परिस्थिती आहे. भवानी पेठ क्षेत्रीय कार्यालयाने रस्त्यांचे 2005-06 च्या अंदाजपत्रकातील तरतुदींनुसार 14 कामांच्या निविदा काढल्या मात्र एकही निविदा कोणत्याही ठेकेदारांनी भरली नाही. त्यामुळे त्या भागातील रस्त्यांची कामे रखडली आहे. बाकी सर्वच क्षेत्रीय कार्यालयांच्या कामांबाबत अशीच परिस्थिती निर्माण झाली आहे. त्यामुळेच निविदा आधीच काढून पावसाळ्याआधी सर्व कामे पूर्ण करण्याच्या आयुक्तांच्या मनसुब्यावर पूर्णपणे पाणी पडण्याची शक्यता निर्माण झाली आहे.

 
</text>
</doc>
