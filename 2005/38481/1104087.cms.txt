<doc>
<docno>1104087.cms.txt</docno>
<text>
 
धावते जग
रक्तलांच्छित वर्दी
[ Monday, May 09, 2005  08:53:58 pm]


' एकवेळ भरपाई नाही दिली तरी चालेल, पण माझा मुलगा नक्षलवादी नव्हता असे तरी मान्य करा ', असा आक्रोश पोलिसांनी नक्षलवादी ठरवून चार वर्षांपूर्वी ठार मारलेल्या चिन्ना मटामी या युवकाची आई नुकतीच गृहमंत्री आर. आर. पाटील यांच्याकडे करून गेली. पण अमानुषीकरण झालेल्या महाराष्ट्राच्या राजकीय आणि प्रशासकीय यंत्रणेवर त्याचा अपेक्षेप्रमाणेच ढिम्मही परिणाम झाला नाही.

अशा स्थितीत या भागातील पोलिस अधिक मातले तर त्यात आश्चर्य नाही. गडचिरोलीच्या व्यंकटपुरी गावातील शंकर पेरकीवार या आदिवासीची त्याच्या पत्नी आणि मुलासमोर गोळ्या घालून पोलिसांनी हत्या करण्याची घटना ही याचाच पुरावा आहे. चंदपूर, गडचिरोली या जिल्ह्यांतील प्रामुख्याने आदिवासींची वस्ती असलेल्या गावे व पाड्यांचा दुहेरी कोंडमारा अनेक वषेर् चालू आहे.

एका बाजूला पोलिसांचा ससेमिरा आणि दुसऱ्या बाजूला नक्षलवाद्यांची खंडणीखोरी यांच्या कात्रीत या परिसरातील नागरिक सापडले आहेत. पोलिसांच्या मागण्या पूर्ण न केल्यास नक्षलवाद्यांचे समर्थक असल्याचा आरोप करून सतावणूक करणे, हा येथील पोलिसांच्या कार्यपद्धतीचा भाग बनला आहे आणि त्याला वरिष्ठांचीही साथ आहे, असे शंकरच्या हत्येनंतर ज्याप्रकारे पोलिस अधीक्षकांनी सारवासारव करण्याचा प्रयत्न केला त्यावरून दिसते.

भाऊसाहेब मगरे अन्य एका पोलिस उपनिरीक्षकासह शंकरच्या घरी 3 मेच्या रात्री गेला. त्याने शंकरच्या पत्नीचा विनयभंग करण्याचा प्रयत्न केला, असा आरोप आहे. मध्ये पडलेल्या मुलाला त्याने मारहाण केली. मुलाने अन्यत्र कामाला गेलेल्या शंकरला बोलावून आणले. यावेळी शंकर व अन्य गावकऱ्यांनी मगरेला मारहाण केली. याचा बदला म्हणून मगरेने पोलिस पथक बोलावून घेतले आणि शंकरच्या पत्नी व मुलाच्या साक्षीने त्याच्यावर गोळ्या चालवल्या.

शंकर हा नक्षलसमर्थक असल्याच्या कहाणीला नंतर पोलिस अधीक्षक शिरीष जैन यांनी दिलेला दुजोरा हा एकप्रकारे खुनी पोलिसांना संरक्षण देण्याचाच प्रयत्न म्हणायला हवा. एखादी व्यक्ती नक्षलसमर्थक असेल, तर तिला अटक करण्याऐवजी ठार मारण्याचा परवाना गडचिरोलीतील पोलिसांना त्यांनी दिला आहे काय, याचा जाब त्यांच्याकडे मागितला जायला हवा. मगरेचे शंकरच्या घरी अनेकदा जाणे येणे होते, अशी कबुली नागपूर विभागाचे पोलिस महानिरीक्षक मुश्ाफि यांनीच दिल्यामुळे, शंकरचा मृत्यू त्याला नक्षलवादी समजून केलेल्या चकमकीत झालेला नाही, तर अन्य कारणासाठी त्याची हत्या करण्यात आली आहे, हे स्पष्ट होते.

मुख्यमंत्री विलासराव देशमुख यांनी या घटनेविषयी केवळ खेद व चिंता व्यक्त करणे पुरेसे नाही ; कारण कायद्याच्या रक्षकांना एवढे अमानुष होऊ देणे समाजाला परवडणारे नाही.

 
</text>
</doc>
