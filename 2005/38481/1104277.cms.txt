<doc>
<docno>1104277.cms.txt</docno>
<text>
 
महामुंबई
गुन्हे शाखेचा चेहरा लवकरच बदलणार
[ Monday, May 09, 2005  11:47:56 pm]


म. टा. प्रतिनिधी

मुंबई : तेलगी प्रकरणात गुन्हे शाखेतील काही अधिकारी गजाआड झाल्यानंतर गुन्हे शाखेमध्ये फेरबदल करणे आवश्यकच होते. त्यामुळे या विभागाची कार्यक्षमता वाढविण्यासाठी येत्या काही दिवसांत त्याची पुनर्रचना करण्यात येईल, अशी माहिती पोलिस आयुक्त अनामी रॉय यांनी ' म. टा. ' ला सोमवारी दिली.

तेलगी प्रकरण उघडकीस आल्यानंतर गुन्हे शाखेतील युनिटच्या सहायक पोलिस निरीक्षक पदाच्या अधिकाऱ्यापासून ते पोलिस सहआयुक्त पदाच्या अधिकाऱ्यांपर्यंत अनेकजण गजाआड गेले. यातील काही अधिकारी जामिनावर बाहेर आले असून काही अधिकारी अद्याप बाहेर आहेत. सगळ्या पोलिस दलाला हादरवून सोडणाऱ्या या प्रकरणानंतर गुन्हे शाखेत मात्र फारसे बदल करण्यात आले नव्हते. मात्र गेल्या आठवड्यात पोलिस निरीक्षक विजय साळसकर यांच्या युनिट क्रमांक नऊमध्ये किसन शेंगळ यांची वरिष्ठ पोलिस निरीक्षक म्हणून नेमणूक करण्यात आली. त्यामुळे गुन्हे शाखेत फेरबदलाचे संकेत मिळाले आहेत.

याविषयी बोलताना आयुक्त रॉय म्हणाले की, केवळ हा एकच बदल नसून आणखीही काही बदल करण्यात येणार आहेत. गुन्हे शाखेत फेरबदलाची आवश्यकता होतीच. हा बदल करताना शाखेची कार्यक्षमता वाढावी, हाच उद्देश डोळ्यासमोर आहे.

अनेक युनिटमध्ये जागा रिकाम्या आहेत. त्यामुळे काहीजणांवर अतिरिक्त जबादारी देण्यात आली होती. मात्र आता फेरबदलात या जबाबदारीचे विभाजन करण्यात येईल. त्याशिवाय महत्त्वाचे म्हणजे काही चांगले अधिकारी विनाकारण बाजूला पडले असून त्यांच्यावर योग्य जबाबदारी सोपविण्यात येणार आहे. काही अधिकारी अनेक वर्षापासून एकाच ठिकाणी आहेत. त्यांना हलविण्याच्या दृष्टीनेही फेरबदल करण्यात येणार आहेत, असे सूतोवाच आयुक्त रॉय यांनी केले.

... ही तर प्रशासकीय कारवाई

मुंबई (म. टा. प्रतिनिधी) : चकमक फेम पोलिस निरीक्षक विजय साळसकर यांच्या युनिटमध्ये वरिष्ठ पोलिस निरीक्षक किसन शेंगळ यांची नियुक्ती करून एकप्रकारे साळसकर यांच्या कारवायांना मर्यादा घालण्याचाच प्रकार सुरू असल्याची चर्चा सर्वत्र सुरू झाली असताना साळसकर यांची बदली हा केवळ प्रशासकीय कारवाईचाच एक भाग असल्याचे गुन्हे शाखेतील अधिकाऱ्यांचे म्हणणे आहे.

गुन्हेगारी टोळ्यांचे कंबरडे मोडणाऱ्या साळसकर यांच्याशी झालेल्या चकमकीत 1997 मध्ये कुख्यात अमर नाईक ठार झाला होता. तत्कालीन अरूण गवळी टोळीबरोबरच हेमंत पुजारी, अश्विन नाईक तसेच इजाज लकडावाला या टोळ्यांच्या कारवायांनाही त्यांनी आळा घातला होता. पोलिस निरीक्षक म्हणून काम करणाऱ्या साळसकर यांच्याकडेच युनिट क्रमांक नऊची सूत्रे होती. त्यांनी आतापर्यंत पोलिस चकमकीत 50 गुंडांना मारले असून त्यात कुख्यात छोटा राजनचा साथीदार साधू शेट्टी, कुंदनसिंग रावत, तसेच गवळीचा साथीदार सदा पावले, विजय तांडेल, दिलीप कुलकणीर्, बंड्या अडिवरेकर यांचा प्रामुख्याने समावेश आहे.

गेल्या आठवड्यात साळसकर यांच्या युनिटमध्ये किसन शेंगळ या अधिकाऱ्याची वरिष्ठ पोलिस निरीक्षक म्हणून नेमणूक करण्यात आली आहे. साळसकर यांची या युनिटमधून बदली न करता त्यांच्या डोक्यावर जाणीवपूर्वक एका अधिकाऱ्याला आणून बसविल्याची चर्चा दलात सुरू आहे.

गुटखा प्रकरणाचा तपास करणाऱ्या साळसकर यांच्यावर याच प्रकरणाचा व्यवस्थित तपास केला नसल्याचा ठपका ठेवण्यात आल्याचे बोलले जात आहे. मात्र गुन्हे शाखेतील अधिकाऱ्यांनी याचा इन्कार केला आहे. हा केवळ प्रशासकीय बदलाचाच एक भाग आहे, असे पोलिस उपायुक्त (गुन्हे) धनंजय कमलाकर यांनी सांगितले.

 
</text>
</doc>
