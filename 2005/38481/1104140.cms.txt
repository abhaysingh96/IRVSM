<doc>
<docno>1104140.cms.txt</docno>
<text>
 
महाराष्ट्र
स्पर्धा परीक्षांच्या जाचक अटी शिथिल करा
[ Monday, May 09, 2005  09:27:28 pm]


म. टा. प्रतिनिधी

नाशिक : महाराष्ट्र लोकसेवा आयोगाच्या स्पर्धा परीक्षांसाठी घालण्यात आलेल्या जाचक अटी शिथिल करण्याची मागणी नाशिक शहर भारतीय जनता युवा मोचाच्या बेराजगार आघाडीने केली आहे.

नाशिक विभागाचे महसूल उपायुक्त ओमप्रकाश देशमुख यांना भाजयुमोने याबाबत निवेदन दिले असून सहायक विक्रीकर निरीक्षक आणि पोलिस उपनिरीक्षक या पदांच्या भरतीसाठी पदवीधरांकडून अर्ज मागवण्यात आले आहेत. या पदांसाठी एकच पूर्व परीक्षा असताना एकच नियम हवा पण आयोगाने पोलिस उपनिरीक्षक पदासाठी वयोमर्यादेची अट अन्यायकारक आहे, असे त्यात म्हटले आहे.

आयोगाने जाहिरातीत सहायक व विक्रीकर निरीक्षक या पदासांठी खुल्या संवर्गातील उमेदवारांसाठी 18 ते 33 वर्षे आणि मागासवगीर्यांसाठी 18 ते 38 वर्षे वयोमर्यादा दिली आहे. मात्र, पोलिस उपनिरीक्षक पदासाठी खुल्या वर्गातील उमेदवारांना 18 ते 28 आणि मागासवगीर्यांसाठी 19 ते 31 अशी वयोमर्यादा आहे. पूर्व परीक्षा उत्तीर्ण होणे आणि पदवीधर असणे एवढाच निकष सर्वांसाठी असेल तर पोलिस उपनिरीक्षक या पदासाठीच्या लाखो उमेदवारांवर अन्याय का ? असा सवालही या निवेदनात करण्यात आला आहे.

बेरोजगार युवकांकडून अर्ज मागवताना कुठल्याही प्रकारचे परीक्षा शुल्क ठेऊ नये, विविध नमुन्यातील अर्ज जिल्हा कार्यालयातच मागवून बेरोजगारांच्या आथिर्क अडचणीचा विचार करून सरकारी पातळीवर भरतीच्या स्पर्धा परीक्षा जिल्हा स्तरावरच घ्याव्यात. परीक्षा पारदर्शक होण्यासाठी उत्तर पत्रिका दोन प्रतीत घेऊन दुय्यम प्रत उमेदवारास त्याचवेळी देण्यात यावी, जिल्हा स्वयंरोजगार कार्यालयातील नोंदणीकृत बेरोजगारांसाठी कालबद्ध मुलाखतपत्र देण्याची व्यवस्था करून आकृतीबद्ध कार्यक्रमाचे नियोजन करावे आदी मागण्याही या निवेदनात आहेत.

 
</text>
</doc>
