<doc>
<docno>1103956.cms.txt</docno>
<text>
 
महामुंबई
शहराच्या विकासाची जबाबदारी आता नव्या लोकप्रतिनिधींची
[ Monday, May 09, 2005  05:38:53 pm]


मनोज जालनावाला

नवी मंुबई : महापालिकेचे महापौर संजीव नाईक यांची जागा आता मनिषा भोईर यांनी घेतली. नवी मंुबई महापालिकेत गेली पाच वषेर् लोकप्रतिनिधीत्व करणाऱ्या नगरसेवक-नगरसेविकांनी ' अळीमिळी गूपचिळी ' करत स्वार्थ साधण्यातच धन्यता मानली. भरीव असं कोणतंही कार्य केलं नाही. त्यामुळे नव्या लोकप्रतिनिधींनी ठोस काहीतरी करावं, अशी इथल्या जनतेची इच्छा आहे.

दुसऱ्या सार्वत्रिक निवडणुकीत 64 नगरसेवक निवडून आले होते. अनेकांनी गटर, मीटर, वॉटर यापेक्षा दुसऱ्या विषयांवर मतं व्यक्त केली नाहीत. कित्येक पदाधिकारी नामधारी राहिले. अनेकांनी तर कार्यालयाकडे ढुंकूनही पाहिलं नाही. केवळ महिनाकाठी मिळणाऱ्या वीस हजार रुपयांवरच त्यांचा डोळा होता. पालिकेतील वॉर्ड समिती, विविध विषय समिती सभापतींची कार्यालयं ओस पडलेली दिसत अनेक पदाधिकारी केवळ नेत्यांची ' री ' ओढत असत. झोपडपट्टी सुधार समिती, आरोग्य परिरक्षण समिती आणि महिला बालकल्याण समिती या केवळ नावापुरत्या असल्याचं दिसून आलं.

वाशी, सेक्टर- 10 मधील सार्वजनिक रुग्णालयाची अवस्था दारूण झाली आहे. इथे डॉक्टर टिकत नाहीत. औषधांचा तुटवडा असतो. रुग्णांना चांगली वागणूक मिळत नाही. रुग्णालय बांधतानाच मोठा भ्रष्टाचार झाला, असे बोललं जातं. या रुग्णालयाने विश्वासाहर्ता गमावली आहे. सुपर स्पेशालिटी हॉस्पिटल सुरू करण्याच्या नादात पालिकेने या रुग्णालयाकडे दुर्लक्ष केलं आहे. त्यामुळे या रुग्णालयाचा निम्म्याहून अधिक भाग रिकामा आहे. पाच वर्षांत पाचजण आरोग्य सभापती झाले. पण त्यापैकी एकानेही या रुग्णालयाची विश्वासाहर्ता वाढवण्यावर दर्जा टिकवण्यासाठी प्रयत्न केलं नाहीत.

ही गोष्ट आरोग्य समिती सभापतींची तीच गोष्ट झोपडपट्टी सुधार समिती अध्यक्षांची आहे. केवळ 300 झोपडीधारकांना वाल्मिकी आंबेडकर आवास योजनेतून घरं मिळाली. पण ती पावणेगांवाचे नगरसेवक शशीकांत भोईर यांच्या प्रयत्नामुळेच. भोईर त्यांना एकदाही झोपडपट्टी सुधार न समितीचे सभापतीपद मिळालं नाही. या उलट ज्यांना सभापतीपद मिळालं त्यांनी स्वार्थ साधण्यापलिकडे काहीही केलं नाही.

महिला बालकल्याण, सांस्कृतिक समितीमार्फत शरीरसौष्ठव स्पर्धा , 10-12 महिलांना शिलाई मशीन वाटप करण्याशिवाय वर्षभरात काहीही केलं जात नाही. या समितीमार्फत महिलांसाठी विविध शिबिरं, प्रशिक्षण वर्ग घेण्यात येत नाहीत. तसंच सांस्कृतिक वारसा, चळवळ टिकावी यासाठी काहीही करण्यात येत नाही, असंच दिसलं. या समितीचा दरवषीर् 50 लाख निधी तसाच पडून राहतो.

रस्ते, पदपथांची कामं पालिकेला दरवषीर् करावी लागतात. लोकप्रतिनिधींचा प्रशासनावर अंकुश नाही. अधिकाऱ्यांच्या दबावाखाली लोकप्रतिनिधी वावरत आहेत. पालिकेतील लोकप्रतिनिधी फक्त स्वत:च्या स्वार्थासाठी झगडत आहेत. हे चित्र बदलावं, अशी इथल्या जनतेची अपेक्षा आहे.

गेल्या पाच वर्षांत पालिकेत राष्ट्रवादीसमोर विरोधी पक्षच नव्हता. त्यामुळे केवळ 21 नगरसेवकांच्या बळावरही महापौर संजीव नाईक यांनी महापौरपद भूषवलं. आता तर 88 पैकी 48 जागा राष्ट्रवादीला मिळाल्या आहेत. यापुढील पाच वर्षांत विरोधकांनी म्हणजे काँग्रेस आणि शिवसेनेच्या 30 लोकप्रतिनिधीनी राष्ट्रवादीच्या चुकांचे समर्थन केलं तर 21 व्या शतकातील या शहराची 20 व्या शतकाकडे वाटचाल सुरू होण्यास वेळ लागणार नाही, असा जाणकारांचा कयास आहे.

संजीव नाईक सभागृह चालवण्यात तरबेज होते. अनुकूल प्रस्ताव मंजूर करण्यासाठी सभा उशीरापर्यंत चालवायची आणि प्रस्ताव पुढे ढकलायचे असतील तेव्हा सभा तहकूब करायची, असं तंत्र त्यांनी पाच वर्षं अवलंबले. त्यामुळे अनेक महत्त्वाचे प्रस्ताव मंजुरासाठी आलेच नाहीत. इथे विविध प्रकल्प येत आहेत. त्यात पालिकेतील लोकप्रतिनिधींची महत्त्वाची भूमिका राहणार आहे. त्यामुळे लोकप्रतिनिधींनी सभागृहाचा वेळ आणि जनतेचा पैसा वाया घालवू नये, अशी जनतेची अपेक्षा आहे.

 
</text>
</doc>
