<doc>
<docno>1103968.cms.txt</docno>
<text>
 
महामुंबई: मुंबई टाइम्स
लाखो बांधकाम मजुरांचं भवितव्य अंधारातच!
[ Monday, May 09, 2005  06:04:01 pm]


मुंबई टाइम्स टीम

मुंबईत प्रचंड प्रमाणात बांधकामं चालू असून मोठ-मोठ्या इमारती उभ्या राहत आहेत. या कामासाठी लाखो मजूर अहोरात्र काम करत असले, तरी या मजुरांना संघटित क्षेत्राप्रमाणे कुठल्याही कायद्याचं संरक्षण नसल्याने त्यांची परिस्थिती फारच बिकट आहे.

यासंदर्भात मिळालेल्या माहितीनुसार , 1996 मध्ये केंद सरकारने या क्षेत्रासाठी कायदा तयार केला आहे. या कायद्याचं कठोर पालन व्हावं म्हणून आंध्र प्रदेश, गुजराथ, तामिळनाडू, दिल्ली आणि आसाम यांनी नियमही तयार केले आहेत. वर्षानुवर्षांच्या उपेक्षेनंतर महाराष्ट्रातही आता असा नियम बनवण्यात आला असून राज्य सरकारकडे तो मंजुरीसाठी पाठवण्यात आला आहे. केवळ तो नियम जारी करण्याची प्रक्रिया बाकी असल्याची माहिती कामगार आयुक्त बी.डी. सानप यांनी दिली. कामगारांच्या समस्यांवर संशोधन करणाऱ्या मणिबेन कारा संस्थेचे संचालक वसंत गुप्ते यांनी मात्र सरकारकडून केवळ पोकळ आश्वासनंच मिळत असल्याची टीका केली आहे. जोपर्यंत हा नियम अमलात येत नाही तोपर्यंत काही अर्थ नाही, असा त्यांचा सूर होता.

बांधकाम कामासाठी लागणाऱ्या मजुरांपैकी गवंडी, सुतार यांना सुमारे 60 ते 90 रुपये रोजंदारी मिळते तर बदली कामगारांना 100 ते 125 रुपये मजुरी मिळते. त्यांना ठेकेदारांनी फसवलं आणि रोजंदारी दिली नाही, तर कायद्याचं संरक्षणच नसल्याने त्यांना अन्यायाविरोधात दाद मागणं अवघड होतं. अब्दुल हमीद हा तरुण पश्चिम बंगालहून मुंबईत कामाच्या शोधात आला होता. भांडुपमधील हाऊसिंग प्रोजेक्टवर तो काम करत होता. त्याच्यासह 30 मजुरांना कंत्राटदाराने मजुरीच दिली नाही. त्यामुळे त्यांचं आथिर्क नुकसान झालं. त्याने नाका मजदूर संघटनेकडे दाद मागितली असता संघटनेचे अध्यक्ष जगनारायण यांनी त्यंाच्या न्यायासाठी लढणं अवघड असल्याची कबुली दिली.

सेण्टर फॉर इंडियन ट्रेड युनियन्सचे विवेक मोंटेरो यांनीही राज्य सरकारने याबाबत अद्यापि विशिष्ट नियम तयार केले नसल्याचं स्पष्ट केलं. सुरक्षारक्षक आणि माथाडी कामगारांसाठी असलेल्या वेल्फेअर बोर्डप्रमाणे बांधकाम क्षेत्रातील मजुरांसाठी मंडळ असण्याची आवश्यकता त्यांनी प्रतिपादन केली. या क्षेत्रातील कामगारांना निवृत्तीनंतर कोणतीही सामाजिक सुरक्षा नाही आणि अपघात झाल्यास त्यांना कोणती भरपाईही मिळू शकत नाही, असंही ते म्हणाले.

केंद सरकारने 1996 मध्ये जे दोन कायदे तयार केले होते, त्यांचा हेतू दहा अथवा त्यापेक्षा अधिक कामगार असणाऱ्या आस्थापनांमधील कामगारांचं आरोग्य आणि त्यांचं कल्याण याविषयीच्या योजनांवर लक्ष ठेवणं हा आहे. या आस्थापनांमध्ये कोणताही गैरप्रकार होऊ नये आणि कायद्याचं पालन व्हावं म्हणून, काम सुरू झाल्यापासून 60 दिवसातं आस्थापनेची नोंदणी करण्याचं बंधन घालण्यात आलं आहे. कल्याणकारी योजनांना निधी मिळावा यासाठी मुख्य कायद्यात वेल्फेअर बोर्ड तयार करण्याविषयी तरतूद आहे. बांधकाम क्षेत्राच्या मालकाकडून बांधकामाच्या खर्चाच्या दोन टक्के रक्कम कर रूपाने कापून घेणं हेच या आथिर्क स्त्रोताचं साधन आहे. तथापि महाराष्ट्रात तरी बांधकाम क्षेत्रातील मजूरवर्ग अजून उपेक्षितच राहिला आहे, हे कटू सत्य आहे.

 
</text>
</doc>
