<doc>
<docno>1104112.cms.txt</docno>
<text>
 
अग्रलेख
लाल आणि लालू!
[ Monday, May 09, 2005  09:06:07 pm]


भारतीय लोकशाहीच्या इतिहासातील एक काळेकुट्ट पर्व असलेल्या आणीबाणीला तीन दशके पूर्ण होत असतानाच भारतीय जनता पक्षाचे अध्यक्ष व लोकसभेतील विरोधी पक्षनेते लालकृष्ण अडवाणी यांना देशात आणीबाणीसदृश वातावरण निर्माण झाल्यासारखे वाटू लागले आहे.

' विद्यमान पंतप्रधान डॉ. मनमोहन सिंग यांच्या सरकारने गेल्या वर्षभरात चालविलेले सुडाचे राजकारण आणि रेल्वेमंत्री लालू प्रसाद यादव यांची बेजबाबदार वक्तव्ये ' यामुळे अडवाणी यांना हा साक्षात्कार झाला आहे! सध्या लालू प्रसाद आपल्या साऱ्या मर्यादा सोडून वक्तव्ये करीत आहेत, हे खरे असून निवडणूक आयुक्तांविरोधात त्यांनी उधळलेली ताजी मुक्ताफळे ही त्याची साक्ष आहे.

पण आणीबाणीत इंदिरा गांधी यांनी जारी केलेल्या पोलादी पकडीचा अनुभव घेतलेल्या अडवाणींनी वास्तवाशी इतके विसंगत विधान केल्यामुळे ते स्वत: किती भ्रांतचित्त झाले आहेत, यावरच लख्ख प्रकाश पडला आहे. आणीबाणीसदृश वातावरण म्हणजे काय, याची अडवाणींना पुरती कल्पना आहे ; कारण ते आणीबाणीचे प्रत्यक्ष साक्षीदार आहेत. इंदिरा गांधी यांनी हा निर्णय घेतला, तेव्हा त्यांच्या पंतप्रधानपदाला चोहोबाजूंनी हादरे बसत होते.

विद्यार्थ्यांपासून कामगारांपर्यंत समाजाच्या विविध वर्गांत असंतोष माजला होता. गुजरातमध्ये तेव्हाचे मुख्यमंत्री चिमणभाई पटेल यांच्या भ्रष्ट कारभाराविरोधात तरुणांची फळी उभी राहिली होती. खुद्द इंदिरा गांधी यांची लोकसभा निवडणूक अलाहाबाद हायकोर्टाने भ्रष्ट मार्गाचा अवलंब केल्याचा निष्कर्ष काढून रद्दबातल ठरविली होती आणि लोकनायक जयप्रकाश नारायण यांनी भ्रष्टाचाराविरोधात उभ्या केलेल्या आंदोलनाला देशभरातून पाठिंबा मिळू लागला होता.

देशभरात वेगवेगळ्या स्तरांवर होत असलेल्या निवडणुकांमधून काँग्रेसविरोधी मतप्रवाह प्रगट होऊ लागला होता. या पार्श्वभूमीवर इंदिरा गांधींनी यशवंतराव चव्हाणांपासून बाबू जगजीवन राम अशा अनेकांना अंधारात ठेवून 25 जून 1975 रोजी आणीबाणी जारी केली आणि जयप्रकाश आणि मोरारजी देसाई यांच्यासह अडवाणींना तत्काळ गजाआड केले होते. एकाधिकारशाहीचे धडे तेव्हा जनतेबरोबरच अडवाणी आणि कंपनीलाही प्रथमच मिळाले होते.

पण त्यानंतरच्या तीन दशकांनी आणि मुख्य म्हणजे दरम्यानच्या काळात बदललेल्या वातावरणात साडेसहा वषेर् सत्ता उपभोगल्यानंतर अडवाणी यांना पुन्हा आणीबाणीसदृश वातावरण निर्माण झाल्यासारखे वाटू लागल्याने सत्ता गेल्यामुळे त्याची अवस्था ' जलबिन मछली... ' अशी झाल्याचा निष्कर्ष नाईलाजाने काढावा लागतो. मुळात गेल्यावषीर् सत्तासोपानावरून पायउतार व्हावे लागले, तेव्हा सोनिया गांधीच पंतप्रधानपदाची धुरा स्वीकारतील, असे वातावरण होते.

त्यामुळे निवडणुकातील पराभवाचे दु:ख विसरून भाजपने सुषमा स्वराज आणि उमा भारती या दोन महिलांना आगखाऊ भाषणे करण्यास प्रवृत्त केले. सोनिया गांधी पंतप्रधान होत्या तर क्षणाचाही विलंब न लावता ' विदेशी ' चा मुद्दा उगाळून देशव्यापी आंदोलन उभारण्यात अडवाणी आणि कंपनी यशस्वी झाली असती. शिवाय आणीबाणीच्या लढ्यातील गनिमी काव्याची धुरा सांभाळणारे जॉर्ज फर्नांडिस यांच्यासारखे नेतेही तेव्हा आणि आजही अडवाणी यांचीच सोबत करीत आहेत.

पण सोनिया गांधींनी पंतप्रधानपद नाकारल्याने हे सारे डावपेच मनातल्या मनातच राहिले! त्यात पुन्हा पंतप्रधानपद डॉ. मनमोहन सिंग यांच्यासारख्या ज्ञानी, निगवीर् आणि मितभाषी नेत्याकडे गेल्यामुळे टीकेला जागा उरली नाही. या नेत्यानेही जनरल मुशर्रफ यांच्याबरोबर ' क्रिकेटनीती ' त बाजी मारली आणि आपणही प्रसंगी ' वज्राहून कठोर ' होऊ शकतो, हे दाखवून दिले. तेव्हा तर भलतीच पंचाईत झाली. पुढच्या काही महिन्यांंत काय घडले, हा ताजा इतिहास आहे. एकीकडे राष्ट्रीय स्वयंसेवक संघानेच उचललेली तलवार आणि दुसरीकडे फर्नांडिसांसारख्या एनडीएच्या नेत्यांवर एकामागून एक कोसळणाऱ्या आपत्ती यामुळे आणीबाणीसदृश (ज्याला सामान्य नागरिक ' अराजक ' म्हणतात!) वातावरण निर्माण झाले आहे, ते एनडीएमध्ये.

पण आपण म्हणजेच देश अशी अडवाणी प्रभृतींची समजूत असली, तर गोष्ट निराळी! लालूंनी निवडणूक आयुक्तांची संभावना जातीयवादी अशी करणे, हे आक्षेपार्ह खरेच ; पण त्यामुळे लोकशाही संकेतांचा भंग झाल्याची जाणीव आता अडवाणींना झाली आहे. पण बाबरीप्रकरणी स्वत:ला आरोपांचा वाराही लागणार नाही, याची सत्ता उपभोगताना काळजी घेणाऱ्या आणि आरोप असतानाही मंत्रीपद उपभोगणाऱ्या ' लाल ' जींना हे ' लालू ' आणि त्यांचे मंत्रीपद डोळ्यात इतके सलण्याचे कारण त्यांनी 1980 च्या दशकात ' रथयात्रे ' ला अटकाव करून त्यांना गजाआड पाठविले, हे असल्याचेे सारेच ओळखून आहेत. भाजपच्या कळपात बसून सद्यस्थितीचे वर्णन अडवाणींनी आणीबाणीसदृश असे केले आणि त्यावर मानाही डोलावल्या गेल्या.

पण त्यामुळे अवघा देश ' डोला रे, डोला रे... ' म्हणत नाचू लागेल, असे समजणे हे मूर्खांच्या नंदनवनात राहण्यासारखेच आहे!

 
</text>
</doc>
