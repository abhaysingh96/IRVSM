<doc>
<docno>1104297.cms.txt</docno>
<text>
 
महामुंबई
पॉलिफिल्म खरेदीत महानंदची दोन कोटी रुपयांची बचत!
[ Monday, May 09, 2005  11:54:38 pm]


म. टा. प्रतिनिधी

मुंबई : महानंदचे निलंबित कार्यकारी संचालक शिवाजी तळेकर यांच्या काळातील पॉलिफिल्म खरेदी वादाचा विषय असतानाच अलिकडच्या काळात करण्यात आलेल्या खरेदीत संस्थेचे जवळपास दोन कोटी रुपये वाचले असून त्यामुळे संचालक मंडळाने व्यवस्थापकीय संचालक आर. ए. राजीव यांचे विशेष अभिनंदन करणारा ठरावच मंजूर केला आहे.

दुधाच्या पिशव्यांसाठी महानंद डेरीला दरवषीर् सुमारे 1800 टन पॉलिफिल्म लागते. दोन वर्षांपूवीर् करण्यात आलेली या फिल्मची खरेदी मोठाच वादाचा विषय बनली होती. सरकारच्या आरे तसेच सहकारी क्षेत्रातील गोकूळ या डेऱ्यांपेक्षा महानंदने मोजलेला दर सात ते आठ रुपयांनी अधिक असल्याची तक्रार त्यावेळी करण्यात येत होती. ' महाराष्ट्र टाइम्स ' नेच हा प्रकार उघडकीस आणला होता व त्यानंतर संस्थेतील भ्रष्टाचाराची प्रकरणे एका मागोमाग एक बाहेर आली होती. या पार्श्वभूमीवर अलिकडेच करण्यात आलेल्या खरेदीत मात्र महानंदने मोठी बचत केली आहे.

महानंदने दोन रंगातील फिल्मसाठी 85.26 रुपये दर मान्य केला असून सद्यस्थितीत देशातील हा सर्वात कमी दर असल्याचा दावा महानंदच्या व्यवस्थापनाकडून करण्यात येत आहे. महानंद सध्या खरेदी करीत असलेल्या फिल्मसाठी 89.88 रुपये एवढा दर मोजण्यात येत आहे. कच्च्या मालाची किंमत तसेच प्रक्रिया खर्च याचा विचार केला तरी प्रत्येक किलोमागे साधारण दोन रुपये जादा मोजण्यात येत आहेत. मात्र यावेळी 85.26 रुपये दराने पॉलिफिल्म खरेदी करण्यात येणार असल्याने प्रतिकिलो साडेचार रुपयांप्रमाणे जवळपास 85 लाख रुपयांची बचत झाली आहे.

या शिवाय या फिल्मचा दर्जा चांगला असल्याने भरलेल्या पिशव्या फुटण्याचे प्रमाण लक्षणीयरित्या घटणार आहे. सध्या हे प्रमाण पाच टक्क्यांच्या आसपास आहे. ते नव्या फिल्मच्या वापरानंतर 0.5 टक्के इतके खाली येणार असून याचा दुसरे म्हणजे 45 टन फिल्म वाचणार आहे. दर्जा चांगला असल्याने फिल्मची जाडीही कमी आहे. त्यामुळे कमी वजनात जास्त फिल्म मिळणार असून त्यामुळे 100 टन फिल्म वाचणार आहे. या दोन्ही गोष्टींमुळेही जवळपास सव्वाकोटी रुपयांची बचत होणार आहे.

या बचतीमुळेच महानंदच्या संचालक मंडळाने खास ठराव करून व्यवस्थापकीय संचालक राजीव यांचे अभिनंदन केले आहे.

 
</text>
</doc>
