<doc>
<docno>1104298.cms.txt</docno>
<text>
 
महामुंबई
शिवडी-न्हावा शेवा पूल पाच वर्षांत पूर्ण
[ Monday, May 09, 2005  11:55:15 pm]


म. टा. प्रतिनिधी

न्हावा : मुंबईतील वाहतूक कोंडी कमी करण्यासाठी गेल्या 30 वर्षांपासून आखण्यात येत असलेल्या शिवडी-न्हावा शेवा या 22 कि. मी. लांब सागरी पुलाला केंदीय पर्यावरण खात्याचा हिरवा कंदील मिळाल्याने जून 2006 मध्ये पुलाच्या बांधकामाला प्रारंभ होऊन चार वर्षांत पूल वाहतुकीसाठी खुला करण्याची योजना आहे. हा आशिया खंडातील दुसऱ्या क्रमांकाचा सर्वाधिक लांबीचा सागरी पूल ठरण्याची शक्यता आहे.

या प्रकल्पाचा अभ्यास करण्यासाठी 1980 मध्ये समिती स्थापन केली होती. पर्यावरण खात्याच्या मंजुरीअभावी या प्रकल्पाला गती मिळत नव्हती. मात्र चार एप्रिल 2005 ला ही मंजुरी मिळाली. राज्य रस्ते विकास महामंडळावर या प्रकल्पाची जबाबदारी आहे. सुमारे 4 हजार कोटी रुपयांचा हा पूल ' बांधा, वापरा आणि हस्तांतरित करा ' या तत्त्वावर बांधण्यात येणार आहे. प्रकल्पासाठी जागतिक पातळीवरील 46 कंपन्यांनी निविदा सादर केल्या होत्या. त्यातील सहा कंपन्यांची निवड करण्यात आली असून त्यातून अंतिम कंपनीची निवड केली जाईल. फ्रान्समधील ' जो. मुलर ' या कंपनीची सल्लागार म्हणून निवड करण्यात आली आहे.

या नियोजित पुलाच्या मार्गाची पाहणी करण्यासाठी राज्य रस्ते विकास महामंडळाच्या वतीने सोमवारी आयोजित दौऱ्यात राज्याचे सार्वजनिक बांधकाममंत्री अनिल देशमुख यांनी ही माहिती दिली. शिवडी किल्ला परिसरातून पूल सुरू होईल. सध्या न्हावा परिसरातून मुंबईत येण्यासाठी किमान दीड तास लागतो. या पुलामुळे 40 मिनिटांत शिवडीला पोहोचता येईल.

बीएआरसी, जेएनपीटी, टाटा पॉवर, हिंदुस्थान पेट्रोलियम अशा प्रकल्पांजवळून हा पूल जाणार आहे. पण सुरक्षिततेसाठी पूल प्रकल्पांपासून एक कि. मी. लांबून जाईल. घारापुरी लेण्यांच्या जवळ पुलाचे बांधकाम होणार आहे. पण पुरातत्व खात्याचीही याला मंजुरी दिली आहे. गेल्या दहा वर्षात एक हजार कोटी रुपयांची समुदातील बांधकामे केलेल्या कंपनीला हे कंत्राट देण्यात येणार आहे. जून 2006 मध्ये पुलाच्या बांधकामाला सुरुवात होईल आणि 2010 मध्ये पूल पूर्ण होईल, अशी योजना आहे.

भाऊचा धक्का ते नेरूळ...

मुंबईत जलद वाहतुकीच्या दृष्टीने भाऊचा धक्का ते नेरुळ असा सागरी मार्ग विकसित केला जाणार आहे. त्यासाठी 67 कोटी रुपये खर्च करून भाऊच्या धक्क्यावर आणि नेरूळला पायाभूत सुविधा निर्माण करण्यात येणार आहेत. त्यातील 90 टक्के वाटा केंद सरकार व 10 टक्के वाटा राज्य सरकार उचलणार आहे. या बंदरावर पायाभूत सुविधा तयार करुन खासगी जलवाहतूक सुरू केली जाणार आहे.

 
</text>
</doc>
