<doc>
<docno>1104283.cms.txt</docno>
<text>
 
महामुंबई
यंत्रमागधारकांना नव्या सुधारित दराने वीज
[ Monday, May 09, 2005  11:49:25 pm]


म. टा. विशेष प्रतिनिधी

मुंबई : राज्यातील यंत्रमागधारकांना तीन रुपये युनिटऐवजी एक रुपया युनिटने वीज देण्याची सवलत यंदा संपुष्टात आल्यामुळे त्यांना एक रु. 20 पैसे या सवलतीच्या सुधारित दराने 2010 सालापर्यंत वीज देण्यात येणार असून तसा प्रस्ताव वस्त्रोद्योग विभागाने मंत्रिमंडळाच्या बैठकीपुढे ठेवला असल्याचे समजते. त्याचबरोबर अर्थखात्याचा विरोध असतानाही विजेचे कॅप्टिव्ह उत्पादन घेणाऱ्यांना येती दोन वषेर् इलेक्ट्रिसिटी ड्युटी माफ करण्यात येणार आहे.

यंत्रमागधारकांना 15000 युनिटपर्यंत 2.80 रु. व 15000 युनिटच्या पुढे प्रति युनिट तीन रु. असा दर एमईआरसीने ठरवून दिला आहे. पण हा व्यवसाय जगावा, यासाठी राज्य सरकार 2003 पासून केवळ एक रुपया युनिट दराने वीजपुरवठा करत आहे. ही सवलत 31 मार्च 2005 पर्यंत होती. यामुळे सरकारला मधल्या फरकाची रक्कम वीज मंडळाला द्यावी लागत होती. गेल्या वषीर् यापोटी सरकारने 260 कोटी रु. दिले होते.

एप्रिल 2005 पासून यंत्रमाग सवलत संपत असल्याने त्यांना 2.80 अथवा तीन रु. या दराने बिले आकारली जाणार होती. पण हा व्यवसाय टिकावा, म्हणून सरकार सवलतीच्या दराने वीज देण्याचा विचार करीत असून यंत्रमागांना आता 1.20 रु. युनिटने वीज देण्याचा प्रस्ताव आहे. सवलतीच्या या दराने यंत्रमागांना सन 2010 पर्यंत वीज द्यावी, असाही प्रस्ताव असून मंगळवारी मंत्रिमंडळाच्या बैठकीत यावर शिक्कामोर्तब होईल.

राज्यात स्वत: वीज निर्माण करून वापरणारे व उरलेली वीज इतरांना विकणाऱ्या कंपन्यांना सरकारतफेर् प्रतियुनिट 30 पैसे इलेक्ट्रिसिटी ड्युटी आकारली जात होती. यातून सरकारला 50 कोटी रुपये महसूल मिळत होता. पण ही ड्युटी माफ करावी, अशी कॅप्टिव्ह वीज उत्पादकांची मागणी होती. त्यामुळे येती दोन वषेर् ही ड्युटी माफ करण्याचा सरकारचा विचार आहे.

 
</text>
</doc>
