<doc>
<docno>1103993.cms.txt</docno>
<text>
 
महाराष्ट्र
हेल्मेटसक्तीविरुद्ध जळगावमध्ये भाजपचा आंदोलनाचा इशारा
[ Monday, May 09, 2005  07:09:57 pm]


म. टा. वृत्तसेवा

जळगाव : शहरी भागात बाजार, कार्यालयात जाताना वाहनांचा वेग कमी असतो. त्यामुळे शहरी भागात हेल्मेटसक्तीचा कायदा रद्द करावा अन्यथा आंदोलन केले जाईल, असा इशारा भाजपचे जिल्हाध्यक्ष सुनील बढे यांनी दिला आहे.

शहरात चौकाचौकात वाहतूकनियंत्रक दिवे असल्याने वेगमर्यादा कमी असते. त्यामुळे शहरात हेल्मेटची सक्ती नको. केवळ महामार्गांवर हेल्मेटसक्ती असावी, अशी मागणी त्यांनी एका पत्रकाद्वारे केली आहे. या पत्रकावर शहर अध्यक्ष कंवरलाल संघवी, बंडूदादा काळे, कैलास सोनवणे, आदींच्या सह्या आहेत.

दरम्यान हेल्मेटसक्तीमुळे नागरिकांत तीव्र असंतोष दिसून येत आहे. हेल्मेट ठेवायचे कुठे.. बाजारात, लग्न समारंभाला हेल्मेट न्यायचे कसे.. असे अनेक व्यवहारात अडचण ठरणारे मुद्दे त्यांना सतावत आहेत. तरीही विनाहेल्मेट चालकांकडून दंडवसुली करण्याच्या कामी पोलिस अजिबात कुचराई करत नसल्याने शहरात हेल्मेटधारी दुचाकीस्वारांची संख्या वाढली आहे.

चिपळूणमध्ये शिवसेना हेल्मेटसक्तीच्या विरोधात

चिपळूण ( म. टा. वृत्तसेवा ) : शहरात हेल्मेटसक्ती शिथिल करावी, या मागणीसाठी चिपळूण तालुका शिवसेना आंदोलन छेडण्याच्या पवित्र्यात आहे. त्याची पहिली पायरी म्हणून त्यांनी उपविभागीय अधिकाऱ्यांना लेखी निवेदन दिले.

सहा मे ला वाहतूक पोलिसांनी हेल्मेट वापरले नाही म्हणून दीडशे जणांना दंड ठोठावला. या दणक्याने शहरातील दुचाकी चालवणाऱ्यांची तारांबळ उडाली आहे. शिवसेनेचे माजी तालुकाध्यक्ष सचिन कदम, नगरसेवक बाळा कदम, समीर टाकळे, राजू भागवत, सचिन खरे यांनी केलेल्या निवेदनात शहर परिसरात ही सक्ती शिथिल करण्याची मागणी केली आहे. शहरात फिरताना सातत्याने हेल्मेट वापरणे गैरसोयीचे आहे, असा दावा त्यांनी केला आहे.

 
</text>
</doc>
