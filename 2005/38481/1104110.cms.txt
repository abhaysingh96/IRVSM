<doc>
<docno>1104110.cms.txt</docno>
<text>
 
अग्रलेख
दत्त यांचा पोटशूळ
[ Monday, May 09, 2005  09:04:39 pm]


शिवसेनेचे ' लढाऊ ' खासदार संजय निरुपम सेनेच्या राहुटीतून बाहेर पडून काँग्रेसवासी झाल्यामुळे ' जितं मया ' चा आनंद मुंबई काँग्रेसमधल्या काही जणांना झालेला असला, तरी पक्षातील अनेकांना पोटदुखीचा विकारही जडला आहे.

उत्तर-पश्चिम मुंबईची गेली अनेक वषेर् खासदारकी करणाऱ्या सुनील दत्त यांचा पोटशूळ तर इतका जबरदस्त की आपल्या वेदना त्यांना जाहीर कार्यक्रमात व्यक्त कराव्या लागल्या. निरुपम यांच्याविषयीची पूर्ण माहिती पक्षाध्यक्ष सोनिया गांधी यांना वेळीच दिली गेली असती, तर त्यांनी निरुपमना काँग्रेसमध्ये प्रवेश दिला नसता, असे जाहीर विधान दत्त यांनी केले.

त्यांच्या या जोरकस वाक्यामुळे जमलेल्या काँग्रेस कार्यर्कत्यांना हुरुप येऊन त्यांनी टाळ्यांचा गजर केला असेल. निरुपम काँग्रेसमध्ये येऊन पंधरवडा लोटल्यानंतर दत्त यांना काँग्रेसने कोणती मोठी घोडचूक केली, याची जाणीव झाली. ते केंदात क्रीडामंत्री आहेत. या खात्यात कामाचे डोंगर उपसावे लागत असल्याने दत्तना त्यांच्या मतदारसंघातच काय चालले आहे, ते समजण्यास इतका काळ लागत असावा!

पण निरुपम यांना काँग्रेसमध्ये दाखल करण्याचा निर्णय तर दिल्लीतच झाला. तरीही दत्तना त्याची आगाऊ माहिती कळली नाही, हे कसे झाले ? की, अनेक काँग्रेस मंत्र्यांना 10 जनपथचे दरवाजे क्वचितच उघडतात, तशीच दत्त यांच्यासारख्या चित्रपट सिताऱ्याचीही अवस्था आहे ? निरुपम यांचा पूवेर्तिहास पाहता त्यांना काँग्रेसमध्ये घेतल्याने पक्षाचे नुकसानच झाले आहे, असे दत्तना वाटते. पण काँग्रेसमध्ये पक्षहिताचा इतका खोल विचार कधी कुणी केला ? तसे असते, तर 1993 च्या बाँबस्फोट प्रकरणानंतर संजय दत्तला अटक झाली आणि पुरावे नष्ट करण्याचा गंभीर आरोप त्याच्यावर ठेवण्यात आला, तेव्हाच सुनील दत्तना पक्षाची प्रतिमा वाचवण्यासाठी खासदारकीचा राजीनामा द्यायला सांगता आले असते. पण तसे झाले नाही.

नंतर मुलाला वाचवण्यासाठी दत्तसाहेबांनी शिवसेनाप्रमुख बाळासाहेब ठाकरे यांची मदत घेतली व त्यांचे गोडवे जाहीरपणे गायले. तरीही त्यांची खासदारकी शाबूत राहिली. निरुपम यांच्यावर टीका करताना, दत्त यांनी ठाकरेंबद्दल प्रशंसोद्गार काढले व त्यांना ' सच्चा नेता ' म्हटले. दत्त यांचे हे ठाकरेप्रेम दिल्लीकरांना कितपत भावेल, हे भविष्यकाळात समजेलच. दत्त म्हणाले की, त्या काळात ठाकरेंनी मला काँग्रेस सोडायला सांगितली असती, तरी मी सोडली नसती. दत्त यांनी सत्य तेच सांगितले, पण पूर्ण सत्य काही सांगितले नाही. उरलेले सत्य असे आहे की, संजय दत्त तुरुंगातून सुटल्यानंतर लोकसभेच्या निवडणुका आल्या. त्या वेळी दत्त यांनीच निवडणूक लढवावी, असा काँग्रेसचा आग्रह होता, पण दत्त यांनी ऐनवेळी नकार दिला.

त्यामुळे काँग्रेसला ऐनवेळी उमेदवार मिळेना. शेवटी निर्मला सामंत- प्रभावळकर यांना उमेदवारी देण्यात आली आणि पहिल्यांदाच शिवसेनेने ही जागा जिंकली. काँग्रेस न सोडताही दत्त यांनी ठाकरेंचे उपकार फेडले. हा इतिहास दत्त विसरू पाहत असले, तरी अनेकांना त्याचे अद्याप स्मरण आहे. असो. निरुपम काँग्रेसमध्ये आल्यामुळे मुंबई काँग्रेसमध्ये अचानक नवचैतन्याचे उधाण आले, असे नव्हे. निरुपम यांच्या नेतृत्वगुणांचा जितका गवगवा ते शिवसेनेत असताना झाला होता, तितके ते खरेच महान नेते असते, तर लोकसभा निवडणुकीत शथीर्चे प्रयत्न करूनही पराभूत होण्याची वेळ त्यांच्यावर आली नसती. ' मातोश्री ' च्या आधाराने निरुपम यांचे नेतृत्व वाढले व बहरले. पण बहरलेली वेल म्हणजे डेरेदार वृक्ष नव्हे. त्याचा आधार गेल्यावर काय होणार ते ठरलेलेच आहे. त्यासाठी दत्त यांनी इतकी पोटदुखी जडण्याचे कारण नाही.

 
</text>
</doc>
