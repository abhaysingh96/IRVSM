<doc>
<docno>1104233.cms.txt</docno>
<text>
 
महाराष्ट्र
मुलीच्या खुनाबद्दल दोघांना अटक
[ Monday, May 09, 2005  11:19:48 pm]


म. टा. प्रतिनिधी

पुणे : ओढणीने हात-पाय बांधलेल्या अवस्थेत कॅनॉलमध्ये मृतदेह सापडलेल्या विमल जाधव ( 14) या मुलीचा खून करणाऱ्या दोघांना पोलिसांनी सोमवारी गजाआड केले.

जनता वसाहतीत राहाणाऱ्या विमल हिचा मृतदेह चार एप्रिलला पर्वती जलतरण केंदाजवळ कॅनॉलच्या पात्रात आढळला होता. पोलिसांनी तपास करून जनता वसाहतीतील सुनील मोरे आणि अनंत धारवाड या दोघांना अटक केली. धारवाड याला अमलीपदार्थांचे सेवन करण्याचे व्यसन आहे.

दोन एप्रिलला विमल कॅनॉलवर कपडे धुण्यासाठी गेली असताना दोघांनी तिला सिंहगड रस्त्यावरील नांदेड गावाजवळ नेले. तेथे तिच्यावर अतिप्रसंग करण्याचा प्रयत्न केला. हा प्रकार ती पोलिस किंवा घरी सांगेल, या भीतीपोटी दोघांनी तिला ठार मारले. त्यानंतर ओढणी आणि दोरीने बांधून तिचा मृतदेह कॅनॉलमध्ये टाकून दिल्याचे स्वारगेट पोलिसांनी सांगितले.

धनादेश प्रकरणी एक अटकेत

पुणे (म. टा. प्रतिनिधी) : धनादेश न वटल्याप्रकरणात घोले रोड प्रभाग समितीतील राष्ट्रवादी काँगेस पक्षाचे सदस्य राजेंद भोसले यांना कोर्टाने तीन महिने तुरुंगवास आणि पाच हजार रुपये दंडाची शिक्षा सोमवारी सुनावली.

भोसले यांनी कैलास घुले यांच्याकडून दोन लाख रुपये घेतले होते. त्यातील एक लाख रुपयांचा धनादेश त्यांनी घुले यांना दिला. धनादेश न वटल्याने घुले यांनी भोसले यांच्याविरोधात प्रथमवर्ग न्यायदंडाधिकारी अश्विनी गुजर यांच्या कोर्टात खटला दाखल केला. कोर्टाने भोसले यांना तीन महिने तुरुंगवास आणि पाच हजार रुपये दंडाची शिक्षा ठोठावली. दंडाच्या रकमेतील तीन हजार रुपये घुले यांना नुकसानभरपाई म्हणून देण्याचा आदेश कोर्टाने दिला आहे. रक्कम न भरल्यास आणखी तीन महिने तुरुंगवासाची शिक्षा भोगण्याचे आदेशात म्हटले आहे. घुले यांच्यावतीने अॅड. आर. व्ही. गोसावी, आर. एन. शिंदे आणि ए. एन. शिंदे यांनी काम पाहिले.

 
</text>
</doc>
