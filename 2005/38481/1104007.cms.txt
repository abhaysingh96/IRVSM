<doc>
<docno>1104007.cms.txt</docno>
<text>
 
अर्थव्यवहार
बँकिंग क्षेत्र सुधारणांची तीन विधेयके लवकरच लोकसभेत
[ Monday, May 09, 2005  07:34:39 pm]


वृत्तसंस्था

नवी दिल्ली : बँकिंग क्षेत्र सुधारणांना जोरदार वेग व खाजगी बँकांमध्ये थेट परकीय गुंतवणुकीला उत्तेजन देणारी तीन महत्त्वाची विधेयके सरकार लवकरच लोकसभेत सादर करणार आहे. यातील दोन विधेयके बँकिंग नियमन कायदा 1949 ( बँकिंग रेग्युलेशन अॅक्ट) व रिर्झव्ह बँक ऑफ इंडिया अॅक्ट 1934 यामध्ये सुधारणेची असून, तिसरे बिल ' क्रेडिट इन्फॉमेर्शन कंपनीज (रेग्युलेशन) बिल 2004' हे असल्याची माहिती केंदीय अर्थ खात्याच्या ज्येष्ठ अधिकाऱ्यांकडून देण्यात आली.

ही विधेयके या आठवड्यात लोकसभेत सादर करण्याच्या तयारीसाठी अर्थ मंत्रालयाच्या अधिकाऱ्यांनी संसदीय कामकाज खात्याच्या अधिकाऱ्यांशी सोमवारी सकाळी चर्चा केली. केंदीय मंत्रिमंडळाने या बिलांना मंजुरी दिली असून, ती आता सभागृहात केव्हाही सादर केली जाऊ शकतील, असे या अधिकाऱ्यांनी सांगितले.

ही विधेयके संमत करवून घेण्याची सरकारला तातडी आहे, कारण बँकिंग नियमन कायदा आणि रिर्झव्ह बँक कायद्यात दुरुस्ती झाल्यानंतरच व्यापारी बँकांच्या वैधानिक रोखता प्रमाणात ( ' स्टॅट्युटरी लिक्विडिटी रेश््यो '-' एसएलआर ') आणि रोख राखीव प्रमाणात ( ' कॅश रिर्झव्ह रेश्यो '- ' सीआरआर ') गरजेनुसार लवचिक बदल करण्याचे अधिकार भारतीय रिर्झव्ह बँकेला मिळणार आहेत. हे झाले तर बँकांकडे अधिक रोखता निर्माण होऊन त्या उत्पादक कामांसाठी अधिक निधी उपलब्ध करू शकतील व त्यातून कर्जांवरील व्याजदर खाली येण्याची अपेक्षा आहे.

सध्या या दोन्ही कायद्यांन्वये (बँकिंग रेग्युलेशन अॅक्ट 1949 व रिर्झव्ह बँक ऑफ इंडिया अॅक्ट 1934) बँकांना आपल्या ठेवींतील किमान 25 टक्के रक्कम ही सरकारी रोख्यांत ' एसएलआर ' म्हणून गुंतवावी लागते. सध्याच्या कायद्यानुसार भारतीय रिर्झव्ह बँकेला ' सीआरआर ' तीन टक्क्यांपेक्षा कमी करता येत नाही. कायद्यांतील प्रस्तावित सुधारणांनंतर खाजगी बँकांत ज्यांचे भागभांडवल असेल अशा परकीय गुंतवणूकदारांच्या मतदानाच्या हक्कावर असलेली 10 टक्क्यांची मर्यादा रद्दबातल होईल व खाजगी बँकांतील या गुंतवणूकदारांना त्याच्या भागभांडवली हिश्श््याच्या प्रमाणात मतदानाचा अधिकार मिळेल. परिणामत: थेट परकीय गुंतवणूक (' एफडीआय ') अधिक प्रमाणात भारतीय खाजगी बँकांत येऊ शकेल व महाकाय परकीय बँका येथील दुबळ्या खाजगी बँका ताब्यात घेऊ शकतील.

रिर्झव्ह बँक कायद्यात सुधारणा झाल्यानंतर रिर्झव्ह बँकेला बँकांच्या उपकंपन्यांच्या वित्तीय ताळेबंदाची व व्यावसायिक उलाढालींची तपासणी, चिकित्सा करण्याचे अधिकार मिळतील. सध्या रिर्झव्ह बँक कायद्याने बँकांच्या मर्चंट बँकिंग, विमा व अन्य कंपन्यांच्या व्यवसायाची तपासणी करू शकत नाही, कारण या कंपन्या ' सेबी ' व ' आयआरडीए ' ( इन्शुरन्स रेग्युलेटरी अॅण्ड डेव्हलपमेंट अथॉरिटी) या नियंत्रक संस्थांच्या अखत्यारीत येतात.

सिंडिकेट बँकेच्या नफ्यात 7.19 टक्के घट

मुंबई (म. टा. बँकिंग प्रतिनिधी): मार्च 2005 अखेर संपलेल्या आथिर्क वर्षात सिंडिकेट बँकेच्या निव्वळ नफ्यात 7.19 टक्के घट झाली आहे. बँकेने गतवर्षात 402.9 कोटी रु. निव्वळ नफा (आधीच्या मार्च 2004 अखेर संपलेल्या वर्षात 434.13 कोटी रु.) मिळविला. बँकेच्या संचालक मंडळाने 14 टक्के अंतिम लाभांशाची शिफारस केली आहे. गतवर्षातील बँकेचे एकूण उत्पन्न 4,322.1 कोटी रु. (3,861.25 कोटी) होते.

 
</text>
</doc>
