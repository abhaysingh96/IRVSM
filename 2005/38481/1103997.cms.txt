<doc>
<docno>1103997.cms.txt</docno>
<text>
 
महाराष्ट्र
'व्हॅट' आणखी शिथिल करण्याची तयारी
[ Monday, May 09, 2005  07:18:37 pm]


म. टा. वृत्तसेवा

सांगली : व्हॅटमधील जाचक तरतुदी शिथिल करण्याची सरकारची अजूनही तयारी आहे, त्या उद्देशानेच व्यापाऱ्यांशी चर्चा करण्यासाठी व्यापाऱ्यांची पहिली परिषद लवकरच सांगलीत घेतली जाईल, असे अर्थमंत्री जयंत पाटील यांनी रविवारी सांगितले.

व्हॅट करप्रणालीबद्दल व्यापाऱ्यांनी अजिबात भीती बाळगू नये ; पहिल्या सहा महिन्यात काहीही चूक झाली तरी सरकार कुणाला तुरुंगात टाकणार नाही, अशी ग्वाही त्यांनी दिली. व्हॅटमधून हळद, गूळ, मिरची इत्यादी जीवनावश्यक वस्तू वगळल्याबद्दल सांगली चेंबर ऑफ कॉमर्सतफेर् अर्थमंत्र्यांचा सत्कार झाला, त्यावेळी ते म्हणाले की, जकातीला पर्याय देण्याचाही सरकारचा विचार आहे. त्यादृष्टीने अभ्यास केला जात आहे. देशातील 22 राज्यांनी व्हॅट स्वीकारला आहे. आता गुजरातलाही व्हॅट स्वीकारणे भाग पडले आहे. व्हॅट लागू होताना सुरुवातीस राज्यात थोडी खळखळ झाली, पण व्यापाऱ्यांनी आता व्हॅट स्वीकारला आहे.

यावेळी सांगलीचे आमदार मदन पाटील यांनी हळद, गूळ, मिरची या जीवनावश्यक वस्तू व्हॅटमधून वगळल्या गेल्या हे बरे झाले, असे मत व्यक्त केले आता बेदाण्यावर चार टक्के कराची अमलबजावणी केली जावी, अशी मागणी त्यांनी केली.

 
</text>
</doc>
