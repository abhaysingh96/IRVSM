<doc>
<docno>1103995.cms.txt</docno>
<text>
 
महाराष्ट्र
आंब्यालाही हवा हमीभाव
[ Monday, May 09, 2005  07:11:28 pm]


कणकवली : दलालांच्या व्यवहारात हापूस आंबा शेतकऱ्यांची दरामध्ये सतत फसवणूक होत असते, म्हणून निदान कॅनिंगसाठी जाताना आंब्याला हमीभाव दिला गेला पाहिजे, अशी आग्रही मागणी देवगड आंबा उत्पादक संघाने केंदीय कृषी मंत्री शरद पवार यांच्याकडे केली आहे. शरद पवार सिंधुदुर्ग जिल्ह्याच्या दौऱ्यावर असताना संघाचे अध्यक्ष सुधीर जोशी यांनी याचे सविस्तर निवेदन देण्यात आले.

यावर्षी आंबा कमी असूनही कॅनिंगसाठी पंधरा रुपये किलोनेच विकला जात आहे. त्यासाठी मुंबईतही आंब्याचा दर खाली आणला जातो. हे दुष्टचक्र तोडण्यासाठी कांदा, कापूस आणि ऊसाला मिळणारा न्याय आंब्याला दिला जावा, असे या निवेदनात म्हटले आहे.

कॅनिंगसाठी आंब्याला किमान वीस रुपये दर दिल्याने पेटीला तीनशे रुपये येऊ शकतात. कॅनिंगला नेताना पॅकिंगची गरज नसल्याने हा भाव सहज परवडू शकतो. केंद सरकारच्या नाफेड किंवा नॅशनल डेअरी डेव्हलपमेंट बोर्डाला आंबा खरेदीचे अधिकार द्यावेत, अशी मागणीही पवारांकडे करण्यात आली.सर्व पक्षांच्या कार्यर्कत्यांनी या मागणीला पाठिंबा दिला आहे.

सध्या दलालांच्याच हवाल्यावर सुरू असलेल्या आंब्याच्या व्यवहारात पारदर्शकतेचा अभाव आहे. जोवर व्यवहार पूर्ण होत नाही, तोवर दलालाकडून आपल्याला नेमके किती पैसे मिळणार, हे शेतकऱ्यांना स्पष्टच होत नाही. दलालाने आपल्या आंब्यासाठी पुढे कितीचा सौदा केला, किंवा कोणत्या प्रतीचा आंबा किती दराने विकला, हेही ' रुमाली सौद्यां ' मुळे कळण्यास मार्गच नसतो. या स्थितीवर ' हमीभाव ' हाच उपाय असल्याचे सर्वसाधारण मत आहे.

 
</text>
</doc>
