<doc>
<docno>1103957.cms.txt</docno>
<text>
 
महामुंबई
बेकायदा वृक्षतोडीबाबत दंड
[ Monday, May 09, 2005  05:39:31 pm]


मंुबई टाइम्स टीम

ठाणे : मंुब्रा इथले बिल्डर हिरालाल गुप्ता यांनी 14 तर गोकुळनगर इथल्या नवनीत मोटर्स कंपनीने 18 झाडांची बेकायदा कत्तल केल्याचं आढळून आलं आहे. महापालिका आयुक्त संजय सेठी यांच्या आदेशानुसार वृक्ष अधिकारी संजय गावंडे यांनी या बेकायदा वृक्षतोडीबद्दल संबंधितांना 3 लाख 30 हजार रुपयांचा दंड ठोठावला आहे.

उथळसर वॉर्ड समितीचे सदस्य जगदीश थोरात यांनी त्याबद्दलची तक्रार वृक्ष अधिकाऱ्यांकडे केली होती. उद्यान तपासनीस सुनील मोरे आणि केदार पाटील यांनी तक्रारीची दखल घेऊन पाहणी केली. हिरालाल गुप्ता यांनी मंुब्य्रामधील आनंद कोळीवाडा इथे पिंपळ 2, फणस 1, पेट्रोलफोरम 3, शेवगा 2, सुबाभुळ 2, धामण 1 तर 3 जंगली झाडांची कत्तल केल्याचं आढळून आलं. नवनीत मोटर्सनी 18 सुरूच्या झाडांची कत्तल केल्याचं उघडकीस आलं.

नवनीत मोटर्सच्या पदाधिकाऱ्यांनी जागेवर उद्यान करणार असल्याने दंडाची रक्कम कमी करावी, अशी विनंती केल्याने आयुक्त संजय सेठी यांनी प्रत्यक्ष पाहणी करून खात्री केली. त्यानंतर 2 लाख 70 हजाराचा दंड कमी करून तो 1 लाख 20 हजारांवर आणला.

वृक्षतोडीला आळा घालण्यासाठी वृक्ष प्राधिकरण समिती दंडाची रक्कम पाच हजाराऐवजी 25 हजार करण्याच्या विचारात असल्याचं सांगण्यात आलं.

 
</text>
</doc>
