<doc>
<docno>1104000.cms.txt</docno>
<text>
 
महाराष्ट्र
बड्या धेंडांचा जुगार बंद; 'सेक्स रॅकेट'ही उजेडात
[ Monday, May 09, 2005  07:20:31 pm]


म. टा. वृत्तसेवा

कोल्हापूर : शहरातील सर्वच बेकायदा धंद्यांवर कारवाई करण्याची धडक मोहीम पोलिसांनी हाती घेतली असून रविवारी रात्री उशीरा जुगाराच्या दोन क्लबांवर छापे टाकून तब्बल दोन नगरसेवक आणि पालिकेच्याच दोघा वरिष्ठ अधिकाऱ्यांसह 78 जणांना अटक झाल्यामुळे सोमवारी शहरातील अन्य क्लबांवरही जरब बसलेली दिसली.

यापूर्वी शनिवारी, आलीशान बंगल्यासह शहरातील काही हॉटेलांत चालणाऱ्या वेश्याव्यवसायावर छापे टाकण्यात आले होते. नवे जिल्हा पोलिस प्रमुख म्हणून डॉ. सुखविंदर सिंग यांनी सूत्रे हाती घेतल्यावर ही मोहीम सुरू झाली आहे. मात्र, संभाजी देवणे आणि अप्पासाहेब गायकवाड या दोघा नगरसेवक, तसेच पालिकेचे वैद्यकीय अधिकारी डॉ. विलास पाटील आणि कृषी अधिकारी उस्मान मकानदार हेही ' सुरभी ' क्लबमध्ये पोलिसांच्या ताब्यात सापडले, ही बातमी शहरात वाऱ्यासारखी पसरली आणि खळबळ उडाली! ' सुरभी ' क्लबचे मालक संजय कदम यांनाही अटक झालीच ; या क्लबमधून दीड लाख रुपयांची रोकडही जप्त झाली.

बड्या धेंडांचा जुगारअड्डा अशी ख्याती असलेल्या या क्लबवर तीन महिन्यांपूवीर्ही पोलिसांनी छापा टाकला होता. मात्र, पोलिसांच्या या कारवाईने आपल्यावर काही फरक पडत नाही, हेच या क्लबने दाखवून दिले. आता पुन्हा काही दिवसांनी ' सुरभी ' चा धंदा चालूच राहणार का, अशी चर्चा शहरातील सामान्यजन करीत आहेत.

दुसरीकडे, कोल्हापुरात परप्रांतीय मुली आणून चालवले जाणारे ' सेक्स रॅकेट ' पोलिसांच्या या कारवाईने उघड झाले आहे. नऊ मुली आणि पाच गिऱ्हाइकांना या कारवाईत अटक झाली. दीपा सिंग (वय 60) ही या कुंटणखान्याची सूत्रधार असून इंग्रजीवर प्रभुत्व आणि वरिष्ठांशी लागेबांधे यांच्या जोरावर ती श्र्उच्चभ्रूंसाठी हा देहविक्रयाचा अड्डा चालवत असे. तिला पाच दिवस पोलिस कोठडीत ठेवण्याचा आदेश प्रथमवर्ग न्यायदंडाधिकारी सानिका जोशी यांनी दिला आहे. दुसरी साथीदार चंदकला दीक्षित मात्र पोलिसांच्या लेखी ' बेपत्ता ' होण्यात यशस्वी ठरली आहे.

 
</text>
</doc>
