<doc>
<docno>1104301.cms.txt</docno>
<text>
 
महामुंबई
'उंदीर परवडले, प्रसिद्धी नको'!
[ Monday, May 09, 2005  11:57:08 pm]


म. टा. प्रतिनिधी

मंुबई : मंुबईचे महापौर दत्ता दळवी यांच्या कार्यालयात उंदरांचा उपदव वाढल्याने या अनाहूत पाहुण्यांना पकडण्यासाठी पिंजरे लावण्यात आले खरे ; पण त्यामुळे मिळालेल्या प्रसिद्धीमुळे , ' उंदीर परवडले, पण प्रसिद्धी नको ', अशी महापौर कार्यालयाची अवस्था झाली. परिणामी अखेरीस उंदरांएवजी पिंजऱ्यांचीच उचलबांगडी करण्यात आली.

महापौर कार्यालयात सध्या उंदरांचा सुळसुळाट झाला आहे. उंदीरमामांनी कार्यालयातील कागदपत्रांचा फडशा पाडण्याचा उद्योग सुरू केल्यामुळे कर्मचारी धास्तावले होते. त्यामुळे उंदरांचा बंदोबस्त करण्यासाठी अखेरीस दोन पिंजरे लावण्यात आले. पिंजरे लावताच दोन उंदीर सापडले. महापौरांच्या कक्षाच्या बाहेरील सोफ्याजवळ पिंजरे ठेवण्यात आले होते. या पिंजऱ्यांची छायाचित्रे आणि महापौर कार्यालयातील उंदरांच्या सुळसुळाटाच्या ' कथा ' प्रसिद्ध झाल्याने कार्यालयाला अनावश्यक प्रसिद्धी मिळाली. मंुबईच्या प्रथम नागरिकाच्या कार्यालयात उंदरांचा एवढा उपदव असेल, तर मंुबईत काय स्थिती असेल, अशा खुमासदार चर्चाही रंगू लागल्या. त्यामुळे अखेरीस पिंजरेच काढून टाकण्यात आले.

महापौरांचे कार्यालयच नव्हे, तर महापालिका मुख्यालयातच मोठ्या प्रमाणावर उंदीर झाले आहेत. अतिरिक्त आयुक्त, उपायुक्त दर्जाचे अधिकारी, विविध समित्यांचे अध्यक्ष यांची दालने अद्ययावत आहेत. पण, इतर विभाग जे वातानुकूलित नाहीत, तेथे अधूनमधून उंदीरमामांचे दर्शन येणा-जाणाऱ्यांना घडत असते.

 
</text>
</doc>
