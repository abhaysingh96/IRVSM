<doc>
<docno>1104037.cms.txt</docno>
<text>
 
धावते जग
माथेरानचा पेच
[ Monday, May 09, 2005  08:09:16 pm]


इतिहासाचे भान नसले की, ऐतिहासिक ठेव्याचे महत्त्व समजत नाही. परिणामी त्याची हेळसांडच होत नाही, तर मूळ सौंदर्यालाच बाधा येते. माथेरान या लहानशा हिल स्टेशनबाबतही असाच प्रकार सुरू आहे. 150 वर्षांचा इतिहास असलेले, इंग्रजांनी वसविलेले, पारशी जमातीने भर घातलेले आणि स्थानिकांनी जपलेले हे गाव गेल्या काही काळापासून चचेर्त आले, ते अनधिकृत बांधकामांमुळे.

पाच हजारांची लोकवस्ती असलेल्या या गावात 473 अनधिकृत बांधकामे आहेत. ती उभारताना अनेक जुन्या बंगल्यांची मोडतोड झाली. झाडे उद्ध्वस्त करण्यात आली. या बांधकामांबाबत नोटिसा पाठविल्यावर तेथील लोकनियुक्त प्रतिनिधींनी या बांधकामांना संरक्षण देण्याचा प्रयत्न सुरू केला आहे. नव्याने बांधलेली लहान- मोठी हॉटेल्स ही माथेरानला येणाऱ्या वाढत्या पर्यटकांना सामावून घेण्यासाठीच आहेत आणि पर्यटनावरच येथील स्थानिकांचे जीवन अवलंबून असल्याने ही हॉटेले अनधिकृत असली तरी ती वाचवलीच पाहिजेत, असा एकंदर प्रतिपादनाचा रोख असल्याचे दिसते.

हे खरे असले तरी ज्याच्या ओढीने पर्यटक येतात, तीच हिरवाई आणि इतिहासाचा वारसा सांगणारे वाडे नाहीसे झाले, तर त्याचा विपरीत परिणाम पर्यटनावर होऊ शकतो. परंतु आता मिळते आहे, ते पदरात पाडून घ्या ; उद्याचा विचार करू नका, अशी वृत्ती सर्वच राजकीय पक्षांची आणि त्यांच्या नेत्यांची झाली आहे. त्यामुळे लोकानुनय साधता येईल आणि आपली गादी सुरक्षित राहील असे निर्णय बेछूटपणे घेतले जातात. माथेरानमध्येही असेच घडते आहे. गेल्या काही वर्षांत तिथे जाणाऱ्यांच्या संख्येत प्रचंड वाढ झाली आहे. त्यामुळे काही नगरसेवकांनी किंवा त्यांच्या नातेवाईकांनीच परवानगी न घेताच दोन किंवा तीन खोल्या बांधून तिथे पर्यटकांची सोय लावण्याचे काम केले आहे.

ही बांधकामे होत असताना गावातील मूलभूत गोष्टीकडे दुर्लक्ष केले गेले. मऊशार लाल मातीचे रस्ते हे माथेरानचे वैशिष्ट्य आहे. परंतु गेल्या काही वर्षांमध्ये रस्त्यांची निगा राखल्याचे दिसत नाही. अनेक ठिकाणी झाडे तोडली गेल्याने जमिनीची प्रचंड धूप होऊन रस्ते अधिकच वाईट झाले आहेत. पूवीर् पावसाळ्याचे चार महिने बंद असणारा या गावातील पर्यटन व्यवसाय आता भर पावसाळ्यातही सुरू असतो. म्हणजेच त्या काळातही नगरपालिकेला उत्पन्न मिळत असते. त्याचा विनियोग गावाच्या सौंदर्यवर्धनाकडे झाला नाही आणि झाडी तोडून अनधिकृत बांधकामांचे पेव असेच फुटत राहिले, तर हे टुमदार गाव आपली मजाच हरवून बसेल.

 
</text>
</doc>
