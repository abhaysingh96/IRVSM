<doc>
<docno>1104287.cms.txt</docno>
<text>
 
महामुंबई
सिध्दिविनायक मंदिरात प्रतिक्षालय उभारण्याची योजना
[ Monday, May 09, 2005  11:50:25 pm]


म. टा. प्रतिनिधी

मुंबई : प्रभादेवीच्या श्री सिध्दिविनायक मंदिरात दर्शनासाठी येणाऱ्या भाविकांसाठी भव्य पाचमजली वातानुकूलित प्रतिक्षालय बांधण्याची योजना आहे. उल्लेखनीय बाब म्हणजे, नव्याने बांधण्यात येणारे संकुल सिध्दिविनायक मंदिराच्या इमारतीशी सार्धम्य असणारे असेल.

सिध्दिविनायक मंदिरात सुमारे पाच लाख भाविक दररोज दर्शनासाठी येतात. अंगारकी, संकष्टी चतुथीर्ला हा आकडा जवळपास तिप्पट होतो. दर्शनासाठी येणाऱ्या भाविकांना ताटकळत उभे राहावे लागू नये, म्हणून हे प्रतिक्षालय बांधण्याची योजना आहे, अशी माहिती श्री सिध्दिविनायक गणपती मंदिर न्यासाचे अध्यक्ष सुभाष मयेकर यांनी पत्रकार परिषदेत दिली. न्यासाचे कार्यकारी अधिकारी संजय भागवत आणि ' महाराष्ट्र टाइम्स ' चे संपादक आणि न्यासाचे सदस्य भारतकुमार राऊत या वेळी उपस्थित होते. मंदिर परिसरात न्यासाच्या मालकीच्या जागेवर हे प्रतिक्षालय उभारण्यात येणार आहे. त्यासाठी सुमारे दीड वर्ष लागेल.

सुमारे 12 हजार 195 चौरस फूट जागेवर उभारण्यात येणाऱ्या प्रतिक्षालयाच्या इमारतीचा शिलान्यास 11 मे रोजी सायंकाळी चार वाजता केंदीय कृषिमंत्री शरद पवार यांच्या हस्ते होईल. मुख्यमंत्री विलासराव देशमुख, अर्थमंत्री जयंत पाटील, सार्वजनिक बांधकाम मंत्री छगन भुजबळ आदी मान्यवर या प्रसंगी उपस्थित राहतील.

संकुलाची संकल्पना दिनेश शिक्रे अॅण्ड असोसिएट्सची असून हे काम त्यांनी विनामोबदला केले आहे. संपूर्ण इमारतीत सुरक्षेसाठी क्लोज सकिर्ट टीव्ही आणि अग्निशमन यंत्रणा बसविण्यात येईल. इमारतीत तळमजला, पहिल्या, दुसऱ्या आणि तिसऱ्या मजल्यावर भाविकांच्या रांगांसाठी सोय केली आहे. महिला, वयोवृध्द आणि अपंगांसाठी स्वतंत्र मागिर्का असेल. ही सोय पावसाळ्यात उपयोगी ठरणार असून सुमारे 18 ते 20 हजार भाविक एकाच वेळेस प्रतिक्षालयात सामावू शकतील.

सभागृह, चित्रशाळा, कलादालन, स्वच्छतागृह, तात्पुरती निवासव्यवस्था आदी सुविधांनी हे प्रतिक्षालय सुसज्ज असेल. इमारतीत ठिकठिकाणी बसण्याची आणि पिण्याच्या पाण्याचीही सोय आहे. दुसऱ्या मजल्यावरून बांधण्यात येणाऱ्या पुलाने हे संकुल मंदिराशी जोडण्यात येईल. संकुलाच्या उभारणीसाठी सुमारे 12 कोटी रुपये खर्च येईल.

बोटांच्या ठश्यावर ' श्रीं ' ची अपॉइंटमेंट!

' श्रीं ' च्या कृपेने ' श्री सिध्दिविनायका ' ची ' अपॉइंटमेंट ' घेण्याचे योजिले आहे... काय म्हणता, ऐकण्यात गफलत ? नाही... कारण खरोखरीच गणपती बाप्पाची ' अपॉइंटमेंट ' घेऊन दर्शन घेता येेणार आहे, तेही भाविकांना जमेल त्या वेळेस... फक्त भेटीची तारीख आणि वेळ ठरविण्यासाठी भाविकांना बोटांच्या ठशांची नोंद मंदिराच्या कार्यालयात करावी लागेल...

या ' आयव्हीआरएस ' योजनेअंतर्गत सुमारे पाचशे भाविकांना एका तासात ' श्रीं ' च्या दर्शनाची वेळ ठरवता येईल. त्यासाठी भाविकांच्या बोटांचे ठसे घेऊन त्याला ओळखीसाठी एक नंबर आणि कार्ड देण्यात येईल. ज्या दिवशी आणि वेळी सवडीप्रमाणे मंदिरात दर्शनासाठी यायचे असेल ती वेळ संबंधित भाविकाला राखून ठेवता येईल. मंदिरातफेर् दिल्या जाणाऱ्या दूरध्वनीवरून भेटीची वेळ ' फिक्स ' करता येईल, तेही विनामोबदला!

 
</text>
</doc>
