<doc>
<docno>1102914.cms.txt</docno>
<text>
 
महामुंबई
...ही तर आणीबाणीचीच नांदी
[ Monday, May 09, 2005  12:05:10 am]


म. टा. प्रतिनिधी

मुंबई : रेल्वेमंत्री लालूप्रसाद यादव यांनी केंदीय निवडणूक आयोगाच्या संदर्भात केलेले अतिशय बेजबाबदार वक्तव्य आणि डॉ. मनमोहन सिंग यांच्या नेतृत्वाखालील यूपीए सरकारची गेल्या काही दिवसातील कार्यपद्धती यावरून देशात आणीबाणीआधीचीच परिस्थिती आल्याचा निष्कर्ष काढताना भाजपचे अध्यक्ष आणि लोकसभेतील विरोधी पक्षनेते लालकृष्ण अडवाणी यांनी या प्रवृत्तीला रोखण्यासाठी विरोधी पक्षाच्या ताब्यात असलेल्या राज्यातील मंत्र्यांनी पुढे यावे, असे आवाहन केले.

भाईंदरनजीक उत्तनच्या रामभाऊ म्हळगी प्रबोधिनीच्या संकुलात भाजपच्या राज्यातील मंत्र्यांची दोन दिवसांच्या कार्यशाळेचा समारोप करताना अडवाणी यांनी लालूप्रसाद आणि त्यांना पाठिशी घालणाऱ्या यूपीए सरकारवर कडाडून टीका केली. संसदेच्या कामकाजावर एनडीएने बहिष्कार घातला असून त्याला सरकारकडून फारसा प्रतिसाद मिळत नसल्याचा राग अप्रत्यक्षपणे व्यक्त करताना देशात आणीबाणीपूर्व परिस्थिती येत असल्याचा आरोप त्यांनी केला. स्वातंत्र्यानंतर भारतात सुराज्य येईल, असे वाटत होते. पण परिस्थिती खालावत गेली. उलट अटलबिहारी यांच्या नेतृत्वाखाली एनडीएचे सरकार सत्तेवर येताच त्यादृष्टीने प्रयत्न सुरू झाल्याचा दावा त्यांनी केला. सध्याचे केंद सरकार सुडाच्या राजकारणाला खतपाणी घालत आहे. त्यातूनच दोन माजी मंत्र्यांवर बेधडक आरोप लावण्याचे प्रयत्न सुरू असल्याचा आरोप त्यांनी केला.

राजकारणात असणाऱ्या प्रत्येक व्यक्तीने मतदारसंघ, राज्य आणि देशाच्या विकासाचे धोरण स्वीकारून काम करायला हवे तसेच प्रत्येक मंत्र्यांनी आपल्या कामाचे देशात कौतुक झाले पाहिजे एवढेच नाही तर त्यांनी राबवलेल्या कार्यक्रमाची देशात कशी अमलबजावणी होईल, अशा पद्धतीने काम करण्याची आवश्यकता असल्याचा उपदेश केला. लोकप्रतिनिधी आणि अधिकारी ही प्रशासनाची दोन महत्वाची अंगे असतात. अधिकाऱ्यांना प्रशिक्षण दिले जाते, मात्र लोकप्रतिनिधींसाठी तशी सोय नाही. त्यामुळे आता त्यांनाही प्रशिक्षण देण्याची गरज आहे. राजकारणात वावरताना अस्पृश्यतेला स्थान असता कामा नये, असे अडवाणी म्हणाले.

गुजरात दंगलींबाबत आता महाजनही दु:खी

नवी दिल्ली (वृत्तसंस्था) : गोध्राकांडानंतर गुजरातेत उसळलेल्या दंगलींबाबत भारतीय जनता पक्ष गुजरातचे मुख्यमंत्री नरेंद मोदी यांची पाठराखण करत असताना दुसरीकडे ' या दंगली हे आमच्या सरकारचे अपयश तसेच सुसंस्कृत समाजावरील कलंक आहेत ', असा साक्षात्कार भाजपचे सरचिटणीस प्रमोद महाजन यांना झाला आहे. अयोध्येचा गुंता, गुजरातच्या दंगली आणि पक्षांतर्गत साठमारी अशी अपयशांची मालिकाच महाजन यांनी ' बीजेपी टुडे ' या भाजपच्या नियतकालिकात मांडली आहे.

 
</text>
</doc>
