<doc>
<docno>1104268.cms.txt</docno>
<text>
 
महामुंबई
शेतकऱ्यांना अर्थसाह्य व बियाणे वेळेवर देणार
[ Monday, May 09, 2005  11:40:53 pm]


म. टा. वृत्तसेवा

ठाणे : कायद्यात आवश्यक ते बदल करून ठाणे व रायगड जिल्ह्यांना मुंबई महानगर विकास प्राधिकरणात प्रतिनिधीत्व देण्याचा निर्णय घेण्यात येईल, असे मुख्यमंत्री विलासराव देशमुख यांनी सांगितले. कोकण विभागातील खरीप पीक हंगामाचा आढावा घेण्यासाठी ते ठाण्यात आले होते.

जिल्ह्याचे पालकमंत्री गणेश नाईक यांनी ठाणे- रायगड जिल्ह्यांचे शहरीकरण वेगाने होत असून मुंबई महानगर विकास प्राधिकरणातील दोन्ही जिल्ह्यांना प्राधिकरणाकडून काहीही मदत मिळत नाही, अशी तक्रार केली होती.

खरीप हंगामात शेतीचे उत्पादन वाढवण्यासाठी ' महापीक अभियान ' आयोजित करण्यात आले असून त्यासाठी पतपुरवठा आणि बियाणे वेळेवर देण्याचा निर्णय झाल्याचे मुख्यमंत्र्यांनी सांगितले. या अभियानात दर हेक्टरी उत्पादन वाढवण्यासाठी प्रयत्न केले जाणार आहेत.

शेतजमिनी खाजण झाल्यामुळे शेतकऱ्यांचे नुकसान होते. त्यासाठी रोजगार हमी योजनेतून जमीन दुरुस्ती आणि बांध बांधण्याचा निर्णय झाल्याचे, देशमुख यांनी सांगितले. तसेच ठाणे जिल्ह्यातील शेतकऱ्यांचे 2002 च्या महापुरात नुकसान झाले होते. त्याची भरपाई म्हणून चार कोटी 40 लाख रुपये वेगळा आदेश काढून दिले जातील, असे आश्वासन त्यांनी दिले.

यावेळी विरोधी पक्षनेता नारायण राणे यांनी ठाणे, रायगड, रत्नागिरी आणि सिंधुदुर्ग या कोकणच्या चार जिल्ह्यांसाठी कृषी आणि कृषी उद्योगांसाठी स्वतंत्र समिती नेमावी व त्याचा नियोजनबद्ध आराखडा बनवण्याची मागणी केली. तसेच सिंचन क्षमता वाढवून जमिनीची धूप थांबवणे, सुपीक जमीन खारजमीन होण्यापासून वाचवणे यासाठी पैसा उपलब्ध करणे गरजेचे आहे, असेही सांगितले.

बैठकीसाठी आलेल्या पत्रकारांना पोलिसांनी प्रवेश नाकारला होता. त्यामुळे पोलिस व पत्रकार यांच्यात शाब्दिक चकामक झाली. मात्र जिल्हाधिकारी नंदकुमार जंत्रे यांनी प्रवेशद्वाराजवळ येऊन दिलगिरी व्यक्त केली आणि प्रत्रकारांना प्रवेश मिळाला.

 
</text>
</doc>
