<doc>
<docno>1099779.cms.txt</docno>
<text>
 
महामुंबई
स्टील बफिंगचा व्यवसाय संकटात
[ Thursday, May 05, 2005  05:38:36 pm]


शशी करपे

स्टील बफींग व्यवसायातील मालक आणि कामगारांनी बुधवारपासून बेमुदत बंद पुकारला आहे. खऱ्या अर्थाने मध्यमवगीर्य मालक आणि गरीब कामगार असलेला स्टील बफींगचा व्यवसाय आता बंद पडण्याच्या मार्गावर आहे. स्टील व्यवसायातील धनिकांनी त्यांच्यावर अवलंबून असलेल्या या व्यावसायिकांचं गेल्या कित्येक वर्षांपासून शोषण चालवलं आहे. त्याला कंटाळलेले मालक आणि कामगारांनी आता आंदोलनाचा पावित्रा घेतला आहे. हा व्यवसाय वाचवला नाहीतर एकट्या ठाणे जिल्ह्यातील हजारो कुटुंबियांवर उपासमारीची पाळी येणार आहे.

भाईंदरपासून वसई- विरार ते थेट डहाणू आणि पलिकडे कल्याण-डोंबिवली परिसरात स्टील बफींगचा व्यवसाय मोठ्या प्रमाणावर आहे. हा व्यवसाय खऱ्या अर्थाने सामान्य लघुउद्योजकांच्या हाती आहे. कमी भांडवलात सहज सुरू करता येणारा व्यवसाय मध्यंतरी खूपच तेजीत होता. स्टील उद्योग भरभराटीला आल्यानंतर बफींगला मागणी वाढली होती. सामान्य स्थानिक माणूस कमी खर्चात या व्यवसायात आला. त्याच्या जोडीला अकुशल, अशिक्षित कामगारांना रोजगारांचं साधन मिळवून दिलं. त्यामुळे यात खऱ्या अर्थाने भूमीपुत्राचं पोट अवलंबून आहे. विशेष म्हणजे या व्यवसायाने हजारो महिलांनाही रोजगाराची संधी मिळवून दिली. कमी पगार मिळत असला तरी पोटापुरतं घराजवळच रोजगार मिळवून देण्याचं काम बफींग व्यवसायाने केलं आहे.

या व्यवसायाचा मुख्य आधारस्तंभ स्टील उद्योग आहे. बफींग उद्योगात स्वत:चं उत्पादन होत नाही तर मोठ्या उद्योगातील आणि मुख्यत: स्टील भांडी उत्पादन करणाऱ्यांकडून मिळणाऱ्या कामावर हा व्यवसाय अवलंबून आहे. त्यामुळेच हा व्यवसाय आता धोक्यात आला आहे. गेल्या काही महिन्यांपासून स्टील उद्योजक आणि बफींग व्यावसायिकांमधे दरवाढीवरून संघर्ष सुरू झाला आहे. पूवीर् हे व्यावसायिक संघटीत नव्हते. त्यामुळे काम मिळवण्यासाठी अगदी कमी दरातही काम करण्याची स्पर्धा त्यांच्यात होती. त्यातूनच त्यांच्यावर आता संकट ओढावलं आहे. यातून धडा घेतलेले बफींग मालक आता संघटीत झाले आहेत. म्हणूनच त्यांचा संघर्षाला धार आली आहे. सोमवारी विरार इथे स्टील बफींग मालक आणि कामगारांची सभा झाली. या सभेत बुधवारपासून बेमुदत काम बंद करण्याचं आंदोलन करण्याचा निर्णय घेण्यात आला आणि त्याची अमलबजावणीही सुरू झाली. त्यामुळे या व्यवसायाकडे सगळ्यांचं लक्ष वेधलं आहे.

महागाईमुळे बफींग व्यवसायासाठी लागणाऱ्या कच्च्या मालात भयंकर वाढ झाली आहे. ट्रान्सपोर्ट आणि वीजेच्या दरातही वाढ झाली आहे. त्यामानाने मिळणाऱ्या कामाच्या मोबदल्यात मात्र वाढ होत नाही. गेल्या सहा महिन्यांपासून दरवाढ व्हावी यासाठी बफींग व्यावसायिकांचा स्टील उद्योगाशी संघर्ष सुरू आहे. आपल्या समस्या सुटाव्यात म्हणून बफींग व्यावसायिकांनी आपापल्या परीने अनेक तऱ्हेने प्रयत्न करून पाहिले आहेत. पण स्टील उद्योगातील धनिकांनी त्याकडे अद्यापि लक्ष दिलेलं नाही. उलट दरवाढ मागणाऱ्यांना काम नाकारण्याचं त्यांचं धोरण आहे. स्टील उद्योगात गुजराती आणि मारवाडी धनिक व्यापाऱ्यांचं प्राबाल्य आहे. महाराष्ट्रातील बफींग उद्योगाने काम करण्याचं नाकारलं तर गुजरातमध्ये स्वस्त दरात काम करून घेऊ, अशी धमकी हे व्यापारी देऊ लागले आहेत. त्यामुळे काम मिळत नसल्याने बफींग व्यावसायिक कर्जबाजारी होऊ लागले आहेत. परिणामी हजारो कामगारांवर बेकारीची कुऱ्हाड कोसळण्याची भीती आहे.

गेल्या काही महिन्यांपासून दरवाढीसाठी संघर्ष करूनही स्टील व्यावसायिकांकडून कोणताही प्रतिसाद मिळत नसल्याने काही कारखानदारांनी उद्योग बंद ठेवण्यास सुरुवात केली आहे. तर काही जण अजूनही तग धरून आहेत. पण परिस्थिती अशीच राहिल्यास त्यांनाही कारखाने बंद करण्यावाचून दुसरा कोणताच पर्याय नाही. एका बाजूला धनाढ्य स्टील उद्योजक तर दुसऱ्या बाजूला सर्वसामान्य बफींग व्यावसायिक असा विषम लढा सुरू आहे. म्हणूनच बड्या नेत्याने मध्यस्थी केल्याशिवास यातून मार्ग निघण्याची चिन्हं दिसत नाहीत. त्याही स्थितीत न्याय मिळेपर्यंत लढा सुरूच ठेवणार आहोत, असं विरार स्टील बफींग मालक असोसिएशनचे अध्यक्ष सुरेश नाईक आणि उपाध्यक्ष मार्शल विंदा यांनी ' मुंबई टाइम्स ' ला सांगितलं.

 
</text>
</doc>
