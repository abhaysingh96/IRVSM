<doc>
<docno>1098883.cms.txt</docno>
<text>
 
महामुंबई
रुग्णालयाच्या रुक्ष भिंती जेव्हा होतात रंगबिरंगी...
[ Thursday, May 05, 2005  12:05:25 am]


म. टा. प्रतिनिधी

मुंबई : ' श्वास ' मधल्या लहानग्या परश्याची दृष्टी जायच्याआधी त्याचे आजोबा त्याला आसपासचं सुंदर जग दाखवतात... परश्याप्रमाणेच दुर्धर किंवा चिवट आजारांनी ग्रासलेल्या , ' बालपणीचा काळ सुखाचा ' रुग्णालयाच्या रूक्ष वातावरणात व्यतीत करीत असलेल्या लहान मुलांना तीही संधी नसते... त्यांचे ते चार ओक्याबोक्या भिंतींचे विश्व रंगीबेरंगी करण्याचा विडा भारतीय जनता पक्षाचे आमदार विनोद तावडे आणि मुंबई भाजपच्या चिटणीस शायना एन. सी. यांनी उचलला आहे.

महापालिका रुग्णालयांत दाखल असलेल्या मुलांना हॉस्पिटलचा दर्प, हिरव्या-पांढऱ्या चादरी, आजारी वातावरण या सगळ्यापासून दूर नेऊन त्यांचे रंगीत विश्व आजूबाजूला रुजवण्यासाठी सगळ्या महापालिका रुग्णालयातील लहान मुलांच्या वॉर्डांचे सुशोभिकरण करणारा ' अंतर्नाद ' प्रकल्प हातात विनोद तावडे यांनी हातात घेतला आहे.

शायनांनी जे. जे. इन्स्टिट्युट ऑफ अप्लाइड आर्ट्सच्या विद्यार्थ्यांना सोबत घेऊन पालिकेच्या रुग्णालयातल्या लहान मुलांशी चर्चा के ली. त्या मुलांच्या आवडी-निवडी, त्यांचे आवडते कार्टुन हिरो, त्यांच्या भावविश्वातल्या रंगीत कल्पना समजावून घेतल्या. त्यानंतर आठवडाभर दिवसरात्र मेहनत करून या मुलांनी मुंबईतल्या 10 कॉलेजांच्या भिंती, वातावरण पोकेमॉन, स्पायडरमॅन पासून ते पक्षी, फळे, फुले, आकाश, समुद अशा विविधरंगी चित्रांनी सजवला. इथल्या चादरी, पडदे मळखाऊ हिरव्या रंगाचे न राहता फुलाफुलांचे झाले आहेत, शिवाय जागोजागी सॉफ्ट टॉइज... या सजावटीनंतर नायरच्या 15 क्रमांकाचा वॉर्डला रुग्णालयाऐवजी प्लेग्रुपची सर अधिक आली आहे. कडू औषधे, इंजेक्शने आणि सलाइन सारख्या कठीण टप्प्यांमधून जाताना भोकांड पसरणाऱ्या मुलांचे वागणे, या बदलानंतर खूपच निवळल्याची माहिती नर्स आणि रुग्णांच्या पालकांनी दिली. ' अंतर्नाद ' सध्या 10 रुग्णालयात राबविण्यात आला असून लवकरच सगळ्या पालिका रुग्णालयात राबवायचा मनसुबा असल्याचे शायना यांनी सांगितले.

' अंतर्नाद ' चे उद्घाटन बुधवारी भायखळ्याच्या नायर रुग्णालयात झाले. त्यास ' श्वास ' चे दिग्दर्शक संदीप सावंत, निर्माते अरुण नलावडे, महापालिकेचे आयुक्त जॉनी

जोसेफ आदी मान्यवर उपस्थित होते. ' श्वास ' मधला संदेश प्रत्यक्षात उतरतोय ही गोष्ट राष्ट्रपती पुरस्कारापेक्षाही मोठी आहे, अशी प्रतिक्रिया नलावडेंनी व्यक्त केली.

 
</text>
</doc>
