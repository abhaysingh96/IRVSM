<doc>
<docno>1098889.cms.txt</docno>
<text>
 
महाराष्ट्र
ऐन उन्हाळ्यात मुसळधार पाऊस!
[ Thursday, May 05, 2005  12:08:28 am]


म. टा. प्रतिनिधी

पुणे : कोकण-गोवा किनाऱ्यावर निर्माण झालेला चक्रीय वाऱ्याचा पट्टा आणि तामिळनाडू ते नागालँड दरम्यान निर्माण झालेला कमी दाबाचा पट्टा महाराष्ट्राच्या काही भागातून गेल्याने बुधवारी पुण्यासह राज्यात अनेक ठिकाणी मुसळधार पावसाचा तडाखा बसला. येत्या 24 तासांमध्ये वादळी वाऱ्यांसह जोरदार पाऊस पडण्याची शक्यता पुणे वेधशाळेने वर्तवली आहे. शहर आणि परिसरात दिवसभरात 9.5 मिमी पावसाची नोंद करण्यात आली.

गेल्या आठवड्यापासून उकाड्याने हैराण झालेल्या पुणेकरांना पावसामुळे दिलासा मिळाला आहे. शहर आणि परिसरात दुपारी पावणेदोनच्या सुमारास अचानक वादळी वाऱ्यासह जोरदार पावसाला सुरुवात झाली. रस्त्यांवर पाणी साठल्यामुळे वाहतूक खोळंबली. दुकांनामध्ये पाणी शिरल्यामुळे दुकानदारांची धावपळ उडाली.

या वादळी पावसामुळे सुमारे 300 ठिकाणी झाडे पडण्याच्या घटना घडल्या. शिवाजीनगर, जंगली महाराज रोड, सारसबाग, शास्त्री रोड, मॉडर्न कॉलेज, भांडारकर रोड, कोथरूड, ढोले पाटील रोड, कोथरूड, मयूर कॉलनी, कवेर् रोड या ठिकाणी झाडे पडल्यामुळे वीजपुरवठा खंडित झाला होता. अनेक ठिकाणची होडिर्ंग्ज पडली.

दर वर्षी एप्रिलमध्ये चार दिवसांपेक्षा अधिक काळ वादळी पाऊस पडतो आणि दोन दिवसांपेक्षा अधिक काळ पावसाळ्यासारखा पाऊस होतो. यंदा मात्र एप्रिलमध्ये सात दिवस वादळी पाऊस झाला आहे आणि तीन दिवस पावसाळ्यासारखा पाऊस झाला आहे, असे पुणे वेधशाळेचे संचालक डॉ. ए. बी. मजुमदार यांनी सांगितले.

येत्या 24 तासांमध्ये मध्य महाराष्ट्र, मराठवाडा आणि विदर्भ या भागामध्ये पाऊस होण्याची शक्यता असल्याचे त्यांनी सांगितले.

 
</text>
</doc>
