<doc>
<docno>1099995.cms.txt</docno>
<text>
 
अर्थव्यवहार
आशियाई बाजारपेठ काबीज करण्याचे 'ओरॅकल'चे उद्दिष्ट
[ Thursday, May 05, 2005  08:28:51 pm]


म. टा. आयटी प्रतिनिधी

मुंबई : सॉफ्टवेअर सोल्युशन्स आणि डेटा बेस मॅनेजमेंट क्षेत्रात अग्रेसर असलेल्या ' ओरॅकल ' कंपनीने आशियाई सॉफ्टवेअर बाजारपेठेत अग्रस्थान पटकावण्याचे ध्येय ठेवले आहे. मंगळवारी येथे झालेल्या पत्रकार परिषदेत कंपनीचे सिनियर व्हाइस प्रेसिडेंट मार्क गिब्स यांनी हा संकल्प व्यक्त केला.

सॉफ्टवेअर क्षेत्रातील ' पीपलसॉफ्ट ' ही महत्त्वाची कंपनी ताब्यात घेतल्यामुळे ओरॅकलची ताकद वाढली आहे. त्यामुळेच ' एंटरप्राइझ अॅप्लिकेशन्स ' मध्ये ' एसएपी ' नंतर स्थान असलेल्या या कंपनीने ' नंबर 1' कडे कूच करण्यासाठी आपली ताकद पणाला लावली आहे. यासाठी प्रांतानुसार कामाची विभागणी करण्यात आली असून, आशियाच्या बाजारपेठेकडे विशेष लक्ष देण्याचे ठरविले आहे. दरम्यान , ' एंटरप्राइझ अॅप्लिकेशन्स ' मध्ये ओरॅकल इतर 20 कंपन्यांच्या तुलनेत खूपच फायदेशीर आहे, असा विश्वास त्यांना वाटतो. म्हणून कंपनी यापुढे जास्तीत जास्त लक्ष बिझनेस अॅप्लिकेशन्सवर देणार आहे.

भारत आणि चीन हे देश आशियातील सॉफ्टवेअरची मोठी बाजारपेठ म्हणून विकसित होत आहे. याचा फायदा घेण्यासाठी ओरॅकलने व्यूहरचना केली असून, पीपलसॉफ्टचे दोन डेव्हलपमेंट युनिट ताब्यात घेणे, त्याचाच एक भाग आहे.

 
</text>
</doc>
