<doc>
<docno>1099782.cms.txt</docno>
<text>
 
महामुंबई: मुंबई टाइम्स
...गिळली मिठी नदी
[ Thursday, May 05, 2005  05:40:41 pm]


राजेश चुरी

मुंबईच्या पर्यावरणाचा समतोल राखणारी मिठी नदी आता नामशेष होत असल्याने पर्यारवणप्रेमींमध्ये चिंतेचं वातावरण निर्माण होत असलं तरी या नदीच्या काठावर भंगार सामानाचा व्यवसाय करणाऱ्यांना पर्यावरणाचं कसलंही सोयरसुतक नाही. दहिसरपासून सुरू होणारी मिठी नदी माहीमच्या सागराला येऊन मिळते. पण समुदाला येऊन मिळताना आसपासच्या नाल्यातील घाण कचरा आणि भंगारच्या सामानातील टायर पिंपे, लाकूड अशा असंख्य टाकावू वस्तू सोबत घेऊन येते. मुंबईत साचणारं पावसाचं पाणी वाहून नेणारे बहुसंख्य नाले अशा भंगाराच्या गोदामांनी गिळले आहेत. कोट्यवधी रुपये खर्चून सालाबादप्रमाणे हाती घेतलेल्या नालेसफाईच्या कामात यंदा कुर्ल्यामध्ये असाच एक भन्नाट दाखला पालिकेच्या पथकाला मिळाला.

नाल्यात भंगाराचं सामान टाकल्याने पावसाळी पाण्याचा निचरा होत नाही. महापालिका यंदा नालेसफाईसाठी 16 कोटी 46 लाख रुपये खर्च करणार आहे. पण अशा प्रकारे नाल्यात भंगारचं सामान टाकत राहिल्यास नाल्यांची कितीही सफाई केल्यास पावसाळ्यात मुंबईत पाणी तंुबणारच ही वस्तुस्थिती आहे. पालिकेने यंदा एप्रिल महिन्याच्या अखेरीस नालेसफाईचं काम सुरू केलं. कुर्ला(पश्चिम) इथल्या शिवाजी कुटीर नाल्याची सफाई मुंबई महापालिकेच्या पर्जन्यजलवाहिन्या खात्याने सुरू केली तेव्हा पालिकेचे अधिकारी थक्क झाले. या भागातील शिवाजी कुटीर नाल्याचा वापर गोडाऊन म्हणून केला जात असल्याचं आढळून आलं. नाल्याच्या दोन्ही बाजूला पत्रे टाकून त्यावर लाकडाच्या सामानापासून भंगारमालातील टीव्हीच्या पिक्चर ट्यूब ठेवण्यात आल्या होत्या.

मुंबईतील भंगारवाल्यांकडून खरेदी झालेला भंगार माल अखेर कुर्ल्याच्या मुख्य भंगार माकेर्टमध्ये येतो. हा माल साठवून ठेवण्यासाठी जागा नसल्याने मग नाल्यावर पत्रे टाकून त्यावर हा माल साठवून ठेवला जातो. शिवाजी कुटीर नाल्याची सफाई सुरू केली तेव्हा नाल्यामधून बाहेर पडलेल्या वस्तू पाहून सफाई कामगारही हैराण झाले. साकीनाका पोलिस स्टेशनजवळच्या खैरानी रोडवरच्या दहा क्रमांकाच्या नाल्यातून कारचे टायर, ट्युब, थर्माकोलचे बॉल्स, प्लास्टिकच्या पिशव्यांपासून असंख्य वस्तू सापडल्या. मिठी नदीच्या काठावर तर भंगार सामानाच्या दुकानदारांनी केलेल्या अतिक्रमणामुळे नदीचं पात्रच अरुंद झालं आहे. माकेर्टमध्ये किंमत नसलेल्या भंगाराचा माल थेट नाल्यातच फेकून दिला जातो. रसायनाच्या पिंपातील खराब झालेली रसायनं, खराब झालेलं डिझेल, रंग सरळ मिठी नदीत फेकून देण्यात येतो.

कुर्ला ' एल ' वार्डात मोठ्या प्रमाणावर भंगाराचा व्यवसाय आहे. या विभागाचे सहायक आयुक्त अशोक खैरे म्हणाले, की शिवाजी कुटीर नाल्याच्या काठावरील अतिक्रमणं हटवण्याचं काम सुरू झालं आहे. बुधवारी नाल्यावर केलेली गोदामं हटवण्यात आल्याचा दावा त्यांना केला.

 
</text>
</doc>
