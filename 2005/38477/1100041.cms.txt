<doc>
<docno>1100041.cms.txt</docno>
<text>
 
लेख
लोडशेडिंग आटोक्यात ठेवण्यासाठी...
[ Thursday, May 05, 2005  08:55:27 pm]


गेल्या काही दिवसांत विजेच्या लोडशेडिंगचा प्रश्न् स्फोटक बनला आहे. विजेचे उत्पादन गेल्या दहा-बारा वर्षांत अजिबात वाढले नाही आणि पुढील काही वर्षांत काहीही वाढ होऊ शकणार नाही, हे कटू सत्य जनतेला पचनी पडणे कठीण जात आहे. तथापि लोडशेडिंग अटळ असल्यामुळे त्यावर ताबडतोबीचे आणि मध्यम पल्ल्याचे उपाय या लेखाद्वारे सुचवीत आहोत.

खेड्यांमध्ये नऊ तास तर शहरांमध्ये चार तास लोडशेडिंग आता अमलात आले आहे. मागणी- पुरवठ्याच्या आकडेवारीत न शिरता त्याबद्दल विचार केल्यास चर्चा सकारात्मक होईल. गेले काही महिने पुण्यासारख्या शहरातही ओळीने तीन तास लोडशेडिंग चालू होते. त्यामुळे तेथील कार्यप्रणालीवर विपरीत परिणाम झालेला मुंबईहून पुण्यास गेल्यावर जाणवत असे. ज्या भागात लोडशेडिंग असते त्या भागात विजेवर चालणारी झेरॉक्ससारखी यंत्रे बहुतेक बंद असतात. लिफ्टही बंद असतात.

काही थोड्या ठिकाणी डिझेल जनरेटरचा स्टॅण्डबाय वापरलेला आढळतो. काही ठिकाणी तर विस्तारित टेलिफोन सेवाही बंद असतात. काही तत्पर व्यक्तींनी आणि दुकानांनी पर्यायी व्यवस्था म्हणून इन्व्हर्टर बसवून त्यांचे जरुरीचे काम चालू राहील, अशी व्यवस्था केेलेली आढळते. यामध्ये पर्यायी व्यवस्थेची व्याप्ती किती असावी, हे जो तो आपल्या सोयीनुसार ठरवतो. कडेकोट व्यवस्था म्हणजे सर्वच लोड डिझेल जनरेटरवर चालू शकेल, अशा क्षमतेचा डिझेल जनरेटर आणि प्रसंगी त्यालाही स्टॅण्डबाय म्हणून दुसरा डिझेल जनरेटर बसवलेला आढळतो. अशा ठिकाणी वीज गेल्यास एका मिनिटाच्या आत सर्व सुरळीत होते.

सर्वसाधारणपणे दिवा, पंखा मर्यादित प्रमाणात चालू राहील इतक्या क्षमतेचे इन्व्हर्टर बसवलेले आढळतात, पण एअर कंडिशनर (एसी) किंवा फ्रीज इन्व्हर्टरवर चालवलेला फारसा दिसत नाही. याचे काही ठिकाणी गंभीर परिणाम होऊ शकतात, हे सहसा ध्यानात घेतले जात नाही. उदा. मेडिकल स्टोअर्समधील फ्रीज सतत 3/4 तास बंद राहिल्यास त्यातील तापमान वाढते. त्यामुळे जी औषधे थंडच ठेवणे आवश्यक असते ती खराब होऊ शकतात. म्हणजे निकामी किंवा हानिकारकही! अशा वेळी सतत 3/4 तास लोडशेडिंग असणे धोक्याचे आहे.

यावर उपाय म्हणून कुठल्याही विभागात सतत चार तास लोडशेडिंग न ठेवता 1 ।। किंवा 2 तास एकावेळी असे दोन किंवा तीन वेळा केल्यास आवश्यक तेवढे लोडशेडिंग साधले जाईल ; परंतु होणारा त्रास आणि नुकसान थोडेफार सुसह्य होईल. हा उपाय ताबडतोब अमलात आणता येईल.

'' वीज साठवता येत नाही, ती जेव्हा निर्माण केली जाते तेव्हाच वापरावी लागते '', या भ्रामक समजुती दूर करणे इन्व्हर्टरच्या सार्वत्रिक वापरामुळे सोपे झाले आहे. जेव्हा मंडळाची वीज चालू असते तेव्हा ती आपण बॅटरीमध्ये साठवतो म्हणजेच बॅटरी चार्ज करतो आणि मंडळाची वीज जाते तेव्हा बॅटरीत साठवलेली वीज आपण वापरतो. याच तत्त्वावर किमान आणि कमाल मागणीच्या वेळी वीज पुरवठ्याचा समतोल वीज मंडळाला साधता येईल. कसे ते पहा.

रात्रीच्या वेळी जेव्हा कारखाने, कार्यालये वगैरे बंद असतात तेव्हा विजेची मागणी कमी असते. परंतु कोळशाची औष्णिक विद्युत केंदे त्यावेळी बंद केली तर पुन: सकाळी सुरू करायला खूप वेळ लागतो. त्यामुळे ही औष्णिक वीज केंदे रात्रीही चालूच ठेवावी लागतात.

वीज मंडळाने प्रत्येक सबस्टेशनमध्ये मोठ्या क्षमतेच्या बॅटरीज् बसवून त्या रात्रीच्या वेळी चार्ज केल्या व त्यातील विजेवरून कमाल मागणीच्या वेळी साईन वेव्ह इन्व्हर्टर चालवल्यास लोडशेडिंग खूपच सुसह्य करता येईल.

जलविद्युत केंदामध्ये वीजनिमिर्तीसाठी उंच ठिकाणच्या जलाशयातील पाणी खालच्या पातळींवरील जनित्रांकडे पाठवून वीज निमिर्ती केली जाते. हे खाली जाणारे पाणी फुकट घालवण्याऐवजी औष्णिक विद्युत केंदाकडून उपलब्ध असलेल्या विजेच्या साह्याने रात्रीच्या वेळी पुन: उंच ठिकाणच्या जलाशयात ' पंप ' केले जाते. याला ' पंप स्टोरेज ' म्हणतात. पंप स्टोरेजमध्ये पाणी प्रत्यक्ष खालून वर आणण्यात ऊजेर्चा व्यय होतोच. पंप- स्टोरेजपेक्षा वर सुचवलेली इन्व्हर्टर पद्धती आधिक कार्यक्षम आहे. पंप स्टोरेजचा उपाय फक्त जलविद्युत केंदापुरताच मर्यादित आहे.

असे इन्व्हर्टर एखाद्या सब स्टेशनमध्ये 2/3 महिन्यांत बसवता येतील असा प्राथमिक अंदाज आहे. मोठ्या प्रमाणावर हे काम करायचे झाल्यास त्यासाठी प्रकल्पाचा आराखडा करावा लागेल. सामान्य जनतेची अशी भाबडी समजूत आहे की पाऊस पडला की, लोडशेडिंगमधून आपली कायमची सुटका होईल. त्यामुळे अजून एक किंवा फार तर दोन महिने हा त्रास सोसावा लागेल. परंतु नीट विचार केल्यास पावसाळ्यात लोडशेडिंग संपूर्ण जाऊ शकणार नाही हे लक्षात येईल. पावसाळा संपल्यावर लोडशेडिंग पुन: सुरू होईल आणि ते यंदापेक्षा अधिक जाचक असेल. त्यामुळे वर सुचवलेले उपाय अमलात आणणे आवश्यक आहे.

 
</text>
</doc>
