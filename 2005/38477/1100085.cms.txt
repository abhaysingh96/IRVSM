<doc>
<docno>1100085.cms.txt</docno>
<text>
 
महामुंबई
वि. स. खांडेकरांच्या साहित्याचे सर्वाधिकार वारसांकडेच!
[ Thursday, May 05, 2005  09:32:19 pm]


म. टा. प्रतिनिधी

मुंबई : ज्येष्ठ साहित्यिक वि. स. खांडेकर यांच्या साहित्याच्या प्रकाशनाचे अधिकार अथवा स्वामित्वहक्क, असे कोणतेही अधिकार देशमुख आणि कंपनीला नसून, हे सर्वाधिकार खांडेकरांच्या वारसांनाच असल्याचा महत्त्वपूर्ण निर्णय मुंबई हायकोर्टाने दिला आहे. खांडेकर साहित्यापैकी काही पुस्तकांच्या प्रकाशनाचे अधिकार रा. ज. देशमुख यांच्याकडे होते. मात्र करारानुसार आपल्याला स्वामित्वहक्काची रक्कम दिली जात नसल्याचे लक्षात आल्यावर खांडेकर यांच्या वारसांनी केलेला दावा कोल्हापूर जिल्हा कोर्टाने अंशत: मान्य केला. खांडेकरांच्या 60 पुस्तकांबाबत करार भंग झाला असल्याचे म्हटले. देशमुख यांच्या निधनानंतर त्यांच्या पत्नी सुलोचना यांनी 1998 साली खांडेकर यांच्या 60 पैकी 12 पुस्तकांचे हक्क आपल्याकडेच असल्याचा दावा पुणे जिल्हा कोर्टात केला. त्याला खांडेकर यांच्या वारसांनी विरोध केला. वारसांचा दावा मान्य होऊन पुणे जिल्हा कोर्टाने त्यांच्या बाजूने निकाल दिला.

पुणे कोर्टाच्या या निकालाविरोधात देशमुख आणि कंपनीने मुंबई हायकोर्टात अपील केले होते. या अपीलावर निकाल देताना न्या. डागा यांनी पुणे जिल्हा कोर्टाचा निकाल कायम करत खांडेकर यांच्या वारसांना सर्वाधिकार असल्याचा निर्वाळा दिला आहे. खांडेकर यांच्या प्रकाशित, अप्रकाशित, प्रकाशित परंतु असंकलीत अशा साहित्यालाही हाच आदेश लागू राहील.

 
</text>
</doc>
