<doc>
<docno>1100181.cms.txt</docno>
<text>
 
महामुंबई
तारापूर प्रकल्पातून मिळणार 211 मेगावॉट वीज
[ Thursday, May 05, 2005  11:39:20 pm]


म. टा. वृत्तसेवा

पालघर : संपूर्ण राज्य लोडशेडिंगच्या अंधारात चाचपडत असताना तारापूर अणू ऊर्जा प्रकल्पातून जूनच्या पहिल्या आठवड्यात महाराष्ट्राला 211 मेगावॉट वीज मिळणार आहे.

तारापूर अणू ऊर्जा प्रकल्पातील चौथ्या प्रकल्पाची 540 मेगावॉट क्षमतेची अणुभट्टी दोन महिन्यांपूवीर्च कार्यान्वित करण्यात आली, पण सुरक्षा चाचण्या आणि इतर प्रक्रिया सुरू आहेत. त्यामुळे याच महिन्याच्या शेवटच्या आठवड्यात किंवा जास्तीत जास्त जून महिन्याच्या पहिल्या आठवड्यात वीजनिमिर्ती सुरू होईल. तयार होणारी वीज नॅशनल पॉवर ग्रीडशी जोडली जाईल.

चौथ्या टप्प्यातील एकूण 540 मेगावॉट विजेपैकी महाराष्ट्राच्या वाट्याला 39 टक्के म्हणजेच 211 मेगावॉट वीज उपलब्ध होणार आहे. राज्यात विजेची टंचाई लक्षात घेता, यामुळे राज्याला मोठा दिलासा मिळू शकेल. पण याची कल्पना सरकारला नसल्यामुळे ही वीज मिळवण्याचे कोणतेही प्रयत्न होत नसल्याबद्दल आश्चर्य व्यक्त होत आहे.

ठाणे जिल्ह्यातील ग्रामीण भागात मागील पंधरा दिवसांत लोडशेडिंगमध्ये वाढ केल्याने दररोज 70 मेगावॉट वीज वाचते आहे. नागपूर खंडपीठाच्या हंगामी आदेशामुळे जिल्ह्यातील ठाणे, भिवंडी, डोंबिवली, कल्याण, उल्हासनगर, वसई, बोईसर, भाईंदर या लहानमोठ्या शहरांतही भारनियमन होणार आहे. त्यामुळे आणखी 50 मेगावॉट विजेची बचत होऊ शकेल.

 
</text>
</doc>
