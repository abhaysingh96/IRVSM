<doc>
<docno>1099776.cms.txt</docno>
<text>
 
महामुंबई
मुरबाडच्या जीपचालकांकडून कल्याण ट्रॅफिक पोलिसांची 'कमाई'
[ Thursday, May 05, 2005  05:37:48 pm]


मुंबई टाइम्स टीम

कल्याण : मुरबाड ते कल्याण अशा फेऱ्या मारणाऱ्या विनापरवाना ग्रामीण भागातील जीप व ट्रॅक्सचालकांकडून कल्याण टॅफिक पोलिस दर महिन्याला लाखोंची खंडणी वसूल करत आहेत. या बेकायदा खाजगी वाहतुकीमुळे एसटीला मात्र महिन्याला सुमारे 50 लाखांच्या उत्पन्नावर पाणी सोडावं लागत आहे.

मुरबाड इथून कल्याणला येण्यासाठी एसटी आहे. साधारणपणे अर्ध्या तासाच्या फरकाने मुरबाड-कल्याण एसटी बसेस सोडल्या जातात. मुरबाडहून कल्याणला येण्याची जीप व ट्रॅक्सचालकांना परवानगी नाही. लायसन्स देतानाच ते ग्रामीण भागासाठी असा शिक्का मारून दिलेलं असल्यामुळे शहरी भागात प्रवासी घेऊन व्यवसाय करण्यास मुरबाडच्या ट्रॅक्स व जीपचालकांना मनाई करण्यात आली आहे. कल्याण आरटीओने ही वाहतूक बेकायदा असल्याचं स्पष्ट केलं आहे. मात्र तरीही आरटीओचे सर्व नियम धाब्यावर बसवून मुरबाडचे सुमारे शंभराहून अधिक टॅक्स व जीपचालक कल्याण- मुरबाड अशी बेकायदा प्रवासी वाहतूक सर्रास करत असतात.

कल्याण रेल्वे स्टेशनजवळील महालक्ष्मी हॉटेलच्या परिसरात मुरबाडच्या ट्रॅक्स व जीपचालकांचा स्टॅण्ड आहे. त्यासाठी केडीएमसी अथवा कल्याण वाहतूक पोलिसांची परवानगी घेतलेली नाही. मात्र तरीही सकाळ-संध्याकाळ एसटीचे हजारो प्रवासी बेकायदा ट्रॅक्स व जीपचालक इथून प्रवाशांची ने-आण करत असतात. यामुळे कल्याण आणि मुरबाड दोन्ही एसटी डेपोंना सुमारे 50 लाखांहूनही अधिक नुकसानाचा फटका सोसावा लागत आहे.

कल्याण टॅफिकची जबाबदारी नरेंद गायकवाड यांच्याकडे असताना त्यांनी मुरबाडच्या जीपचालकांची बेकायदा वाहतूक पूर्णपणे बंद केली होती. पण ट्रॅक्स व जीपचालकांकडून महिन्याला हजार रुपये कल्याण ट्रॅफिक पोलिसांकडून उकळले जातात. अशा शंभर चालकांकडून महिन्याला एक लाखांची थैली कल्याण ट्रॅफिक पोलिसांना दिली जात असल्याचं बोललं जातं. ठाण्याच्या वाहतुकीविषयी अधिक दक्ष असणारे ठाणे पोलिस आयुक्त डी.शिवानंदन यांनी कल्याण ट्रॅफिक पोलिसांकडेही लक्ष द्यावं, अशी मागणी आता जोर धरू लागली आहे. डीसीपी छेरिंग दोजेर् यांचं ऑफिस ट्रॅफिक पोलिस ब्रँचला लागूनच आहे. त्यामुळे स्वच्छ आणि पारदर्शक कारभाराचा टेंभा मिरवणाऱ्या डीसीपीने कार्यालयाच्या आवारात काय घडतंय याकडेही जरा लक्ष द्यावं, अशी अपेक्षा कल्याणकर बाळगून आहेत. याबाबत केडीएमसीचे अतिक्रमण विरोधी पथकाचे प्रमुख रवींद पुराणिक यांनी या प्रकारची कारवाई ट्रॅफिक पोलिसांनी करायला हवी, असं सांगितलं.

 
</text>
</doc>
