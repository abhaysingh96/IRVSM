<doc>
<docno>1098892.cms.txt</docno>
<text>
 
देश-विदेश
रालोआचा बहिष्कार
[ Thursday, May 05, 2005  12:10:10 am]


वृत्तसंस्था

नवी दिल्ली : लोकसभेचे अध्यक्ष सोमनाथ चटर्जी यांनी केलेले आवाहन फेटाळून राष्ट्रीय लोकशाही आघाडीने संसदेच्या 13 मेपर्यंत चालणाऱ्या बजेट अधिवेशनावरील बहिष्कार कायम ठेवण्याचा निर्णय घेतला आहे. 13 मेनंतर संसदेच्या विविध समित्यांच्या बैठकांना रालोआचे सदस्य उपस्थित राहतील. आघाडीचा खंदा समर्थक तेलुगु देसमने मात्र याबाबत गुरुवारी निर्णय घेण्याचे जाहीर केले आहे.

रालोआतील घटक पक्षांची बुधवारी सकाळी आघाडीचे प्रमुख आणि माजी पंतप्रधान अटलबिहारी वाजपेयी यांच्या अध्यक्षतेखाली आणि तेलुगु देसमच्या प्रतिनिधींच्या अनुपस्थितीत बैठक झाली. सरकारची लोकशाहीविरोधी आणि विरोधी पक्षाला कस्पटासमान लेखण्याची भूमिका तसेच संसदीय नियमांचे उल्लंघन करण्याची त्यांची वृत्ती पाहता अधिवेशनावर बहिष्कार घालण्याशिवाय आमच्यापुढे अन्य पर्यायच नाही, असे आघाडीने म्हटले आहे. आघाडीचे निमंत्रक जॉर्ज फर्नांडिस यांनी ही माहिती दिली.

हा तिढा सरकारनेच निर्माण केला आहे. त्यामुळे निव्वळ चटजीर् यांनी रालोआच्या अध्यक्षांना पत्र लिहून तो सुटणार नाही. बहिष्काराच्या निर्णयाचा फेरविचार करण्याचीही शक्यता नाही, असे विरोधी पक्षनेते लालकृष्ण अडवाणी म्हणाले.

सरकार आणि विरोधी पक्षांतील संबंध हे संसदीय लोकशाहीचे खांब आहेत. आणीबाणीच्या वेळीदेखील सरकारची वृत्ती अशीच होती, असे त्यांनी निदर्शनास आणून दिले.

विरोधी पक्षांच्या अनुपस्थितीचा फायदा घेऊन सरकार वाट्टेल ते आरोप करत आहे. वरून आम्हीच माफी मागावी, असा सल्लाही देत आहे. गेल्या काही दिवसांपासून सरकार खूपच अहंकारी बनले आहे, अशी टीका त्यांनी केली.

 
</text>
</doc>
