<doc>
<docno>1099373.cms.txt</docno>
<text>
 
देश-विदेश
संसद कामकाजावरील बहिष्कारातून विरोधकांत फूट
[ Thursday, May 05, 2005  12:38:00 pm]


वृत्तसंस्था

तेलगू देसम आजपासून कामकाजात भाग घेणार

नवी दिल्ली : लालूप्रसाद यादव यांच्या राजिनाम्याच्या मागणीवरुन विरोधी पक्षाच्या सदस्यांनी गेले सहा दिवस घातलेल्या संसदेच्या बहिष्काराच्या मुद्दयावरुन रालोआमध्ये फूट पडली आहे. तेलगू देसम पक्षाचे खासदार कामकाजात सहभाग घेतील, पण संसदेत सरकारच्या भूमिकेबद्दल निषेध व्यक्त करतील, असा निर्णय पक्षाच्या संसदीय समितीच्या झालेल्या बैठकीत घेण्यात आला.

यासंदर्भात तेलगू देसम संसदीय पक्षाचे नेते के. येरन रेड्डी म्हणाले, लोकशाहीमध्ये विरोधी पक्षाचे स्थान अनन्यसाधारण असते. पण कॉंग्रेसच्या नेतृत्त्वाखालील सरकारने विरोधी पक्षाच्या मतांकडे दुर्लक्ष करुन, कोणतीही ठोस पावले उचलली नाहीत. त्यामुळे सरकारची ही भूमिका निषेधार्हच आहे, तरीही संसदेच्या कामकाजावर एवढा दीर्घ बहिष्कार हे लोकशाहीसाठी योग्य लक्षण नव्हे. म्हणूनच पक्षाने कामकाजात सहभागी होण्याचा निर्णय घेतला आहे.

 
</text>
</doc>
