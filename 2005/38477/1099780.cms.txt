<doc>
<docno>1099780.cms.txt</docno>
<text>
 
महामुंबई: मुंबई टाइम्स
पूर्वा परत येतेय
[ Thursday, May 05, 2005  05:39:23 pm]


अमित भंडारी

पूर्वा सत्यजीत चौधरी परत येतेय, कोण काय विचारता... वादळवाटमधली पूर्वा आता परत येतेय. ' झी मराठी ' वर सुरू असलेल्या ' वादळवाट ' या मालिकेतील लोकप्रिय व्यक्तिरेखा असणारी पूर्वा येत्या 13 तारखेपासून प्रत्येकाच्या घरी डोकावणार आहे. पूर्वा आता पूवीर्ची नाही, तर वेगळ्या लुकमध्ये दिसेल, हे वेगळं सांगण्याची आवश्यकता नाही, पण आताची तिची मनस्थिती वेगळी आहे, कारण भोवतालची परिस्थितीही बदललेली आहे आणि त्यामुळेच पूर्वाचं पुनरागमन या मालिकेतील नवीन आकर्षण ठरणार आहे.

अनेक परिसंवाद, पत्रं आणि अनेक माध्यमातून या मालिकेतील कलाकारांपासून कॅमेऱ्यामागच्या टीमपर्यंत प्रत्येकाला कुठेही गेल्यावर पहिल्या प्रश्नाला सामोरं जावं लागत होतं, की पूर्वाचं काय झालं ? पूर्वा आता आम्हाला कधीच दिसणार नाही का, पण आता या प्रश्नाचं उत्तर प्रेक्षकांना थोड्याच दिवसांत मिळेल. पूर्वा नेमकी कोणत्या अवस्थेत आहे आणि तिची ' सत्यजीत ' शी भेट होते का, हे प्रश्न अद्यापि गुलदस्त्यात आहेत. कारण त्या भागांचं चित्रीकरण आणि त्याचं एडिटिंग अजून सुरू आहे.

यापूवीर्च्या दृश्यांमधून गरोदर असण्याचं नाटक पूर्वाच्या अंगाशी येतं. अवघ्या काही दिवसांची सोबती असलेल्या सासूबाईंच्या सुखासाठी हे नाटक करायला काहीच हरकत नाही, अशी धारणा ठेवून पूर्वा हे नाटक करण्यासाठी धजावते. डॉक्टरांचं निदान चुकीचं असल्याचा साक्षात्कार कालांतराने होऊ लागतो आणि आपलं पितळ उघडं पडल्यामुळे घरातल्यांच्या नजरेत आपली प्रतिमा खालावल्याचं पाहून पूर्वा घर सोडते आणि त्यानंतर काय, हा प्रश्न अनुत्तरित होता. आता 13 तारखेला प्रसारित होणाऱ्या एपिसोडमध्ये हे नवं रहस्य उलगडणार आहे.

यासंदर्भात माहिती देताना या मालिकेचे निर्माता शशांक गणेश सोळंकी म्हणाले , ' केवळ टीआरपी आणि धक्कातंत्राच्या यांचा मिलाफ साधण्यापेक्षा कथेची गरज म्हणून आम्ही या वळणाकडे पाहतो. ' पूर्वा ' ही लोकांच्या मनात रुजलेली व्यक्तिरेखा आहे आणि त्यामुळे पूर्वाच्या पुनरागमनाकडून मोठी अपेक्षा आहे. '

या मालिकेचे दिग्दर्शक गौतम कोळी म्हणाले, की दिग्दर्शक हा सजग प्रेक्षक असतो. पूर्वाच्या पुनरागमनाचं दृश्य चित्रित करताना खूप समाधान वाटलं. कारण ज्याक्षणी पूर्वा दिसेल त्या वेळी माझ्या नजरेतून प्रेक्षक पाहणार आहेत, ही जाणीव कुठेतरी होती आणि म्हणूनच खूप वेगळ्या धाटणीने पूर्वा प्रेक्षकांसमोर येईल.

 
</text>
</doc>
