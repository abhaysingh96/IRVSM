<doc>
<docno>1100035.cms.txt</docno>
<text>
 
लेख
ही कोणती 'मनोवृत्ती' म्हणायची?
[ Thursday, May 05, 2005  08:53:22 pm]


महाराष्ट्राच्या समाजजीवनात ' ब्राह्माणी मनोवृत्ती ' या शब्दप्रयोगाला एक प्रखर सामाजिक संदर्भ आहे. माणसामाणसात भेद करणारी, वर्चस्वाची उतरंड पक्की करणारी, सर्व शहाणपणाचा मक्ता आपल्याकडेच आहे असा फाजील आत्मविश्वास असणारी, श्ाेष्ठत्वाचा गंड बाळगणारी पण वेळप्रसंग आल्यास समोरच्याची हुजरेगिरीही करणारी, काहीशी चलाख, काहीशी धूर्त आणि आपलं म्हणणं खुबीनं दुसऱ्याच्या गळी उतरवणारी अशी जी मनोवृत्ती, तिला ' ब्राह्माणी ' असं संबोधलं जातं.

या मनोवृत्तीनं जातींच्या आधारावर विषमता निर्माण केली. समान संधी नाकारली. ज्ञान, सत्ता आणि संपत्ती विशिष्ट हातांमध्येच राहील याची काळजी घेतली. सत्ता आणि संपत्ती ज्यांच्या हातात एकवटली आहे त्यांच्याशी जुळतंमिळतं घेऊन दुबळ्याला पायाखाली ठेवायची युक्ती साधली. त्याला तथाकथित धर्मशास्त्राचा पक्का आधार दिला. कशाला नीती म्हणायचं, कशाला अनीती म्हणायचं ते नक्की करून टाकलं. विरोध करणाऱ्याला पाखंडी, धर्मबुडव्या ठरवण्याची मजल गाठली. हे सगळं केलं ते अशा हुशारीनं की, ज्याचा जीव घुसमटतो त्यालाही आपला गळा कोणी दाबलाय ते कळत नाही आणि कळलं तरी तो काही करू शकत नाही.

बहुसंख्यांना ज्ञानापासून वंचित करून कष्टाचं आणि गुलामीचं जीवन जगायला लावणारी ही मनोवृत्ती पुरुषीही आहे. स्त्रियांची ओळख केवळ त्यांच्या शरीराभोवती निगडित करून त्यांचं माणूसपण खच्ची करणाऱ्या या मनोवृत्तीनं बाईला कधी नवीन जीव जन्माला घालणारं जननयंत्र बनवून टाकलं, तर कधी बाजारात उभं केलं. मात्र बाई घरात असो की बाजारात, तिचं आयुष्य पुरुषांभोवतीच फिरत राहील याची पुरेपूर काळजी घेतली. शिवाय कोणाच्या बाईनं घरात राहून वंश वाढवायचा आणि कोणाच्या बाईनं बाजारात उभं राहून पैसे कमवायचे हेसुध्दा आडवळणानं ठरवून टाकलं.

सत्ता आणि संपत्तीशी जुळवून घेणाऱ्या या मनोवृत्तीनं आपलं अस्तित्व नाटकशाळांमध्ये, कुंटणखान्यांमध्ये, दरबारी नाचगाण्यांमध्ये, जनानखान्यांमध्ये पद्धतशीर रुजवलं. कलेच्या प्रांतातही ते चोरपावलानं शिरलं आणि कलावंतीण या शब्दाला कलेपेक्षा शरीराचा संदर्भ अधिक चिकटला. पैसा, दारू आणि बाई हे विनिमयाचे, आदानप्रदानाचे, देवाणघेवाणीचे, भौतिक साधनसंपत्तीचे, थोडक्यात व्यापाराचे आणि त्याबरोबरच मनोरंजनाचे महत्त्वाचे दुवे बनले.

अशा धंदेवाईक मनोरंजनाच्या अड्ड्यांचं समर्थन या मनोवृत्तीनं आजवर पुरेपूर केलं आहे. स्त्रीशरीराचा व्यापार करणं, त्याआधारावर पैसे कमावणारी भक्कम यंत्रणा उभारणं यात या मनोवृत्तीला कधीच काही वावगं वाटलेलं नाही. बाजारात उभी राहणारी ती कुलटा, अनैतिक बाई.. पण तिच्याकडं आपल्या वासनेची तृप्ती करून घेणारा आणि तिला बाजारात उभं करून त्यावर आपलं पोट भरणारा हे मात्र करून सवरून नामानिराळेच राहण्याबद्दलही या मनोवृत्तीचा काही आक्षेप नाही.

हा सारा इतिहास उगाळण्याचं कारण म्हणजे अगदी अलीकडे डान्सबार बंदीची घोषणा झाल्यानंतर या बारमधल्या मुलींची संघटना बांधणाऱ्यांनी केलेले, वरवर बिनतोड वाटणारे युक्तिवाद! या बारवरील बंदी म्हणजे ' ब्राह्माणी मनोवृत्ती ' ला चुचकारणं असं त्यांचं म्हणणं आहे. मोठ्या घराण्यातल्या स्त्रिया नाचतात ते चालतं, मग डान्सबारमध्ये नाचणाऱ्या मुलींच्या पोटावर पाय कशाला, असंही ते म्हणतात. या स्त्रियांनी काय काम करावं आणि कसे पैसे कमवावे यावर बंधनं आणणारे तुम्ही कोण, असा सवालही त्यांनी केला आहे. कोणी बुद्धी विकतं तर कोणी शरीर.. त्यात काय विशेष.. असंही काहीजण पुढं जाऊन म्हणतात.

स्त्रियांचं शरीर ही विकण्याची गोष्ट आहे हे मान्य करून पुढं गेल्याशिवाय या युक्तिवादांकडे पाहता येत नाही. आणि स्त्रीशरीराचा बाजार करता येतो ही तर उघडच वर्चस्ववादी, थोडक्यात ' ब्राह्माणी मनोवृत्ती ' आहे. चौफुल्यात किंवा डान्सबारमध्ये बायांना नाचायला लावून त्यांच्यावर दौलतजादा करणारी प्रवृत्ती ही नाचगाण्यात ऐयाशी करणाऱ्या पेशवाईपेक्षा आणि राजेरजवाड्यांपेक्षा फारशी निराळी नाही. फरक एवढाच की, आता राजे महाराजे, सरदार-दरकदार गेले. त्यांची जागा दोन नंबरचे धंदे करणारे लफडेबाज, घोटाळेबाज, सौदेबाज, राजकारणी आणि प्रतिष्ठित गुंड-मवाल्यांनी घेतली आहे. या फुकल्या जाणाऱ्या पैशांवर ना कोणता कर, ना त्याची कोणती नोंद! त्यातले किती मालकांना जातात, किती दलालांना जातात आणि किती नाचणाऱ्या मुलींना जातात याचीही काही नोंद नाही.

मोठ्या घराण्यातल्या बाया नाचलेल्या चालतात, मग यांना का बंदी असं म्हटलं तर बारमध्ये नाचणाऱ्यांची सामाजिक प्रतिष्ठा, थोडक्यात जात आणि आथिर्क स्थिती खालची असते हे अप्रत्यक्षपणं मान्य करण्यासारखंच आहे. उतरंडीतल्या खालच्या जातीतल्या स्त्रियांना बाजारात उभं करण्याची इथली परंपरा जुनीच तर आहे.

एका बाजूला जाहिरातींमधल्या स्त्रीदेहाच्या प्रदर्शनाला आक्षेप घ्यायचा, सौंदर्यस्पर्धांना आणि त्यातल्या शरीरप्रदर्शनाला आक्षेप घ्यायचा, दुसऱ्या बाजूनं बारमालकांना साह्यभूत होईल अशी भूमिका घ्यायची, हा दुटप्पीपणा कसा चालावा ?

स्त्रियांच्या शरीराला नव्हे, तर श्ामाला मूल्य हवं असं ठणकावून सांगायला कोणती अडचण आहे ? बारमध्ये नाचली तर दिवसाला हजार-बाराशे(कदाचित जास्तही) आणि श्ामाचं काम केलं तर महिन्याला हजार रुपये मिळण्याची मारामार या विषम व्यवहारांबद्दल आवाज कुणी उठवायचा ? बारमध्ये एखाद्या मुलीवर हजारो रुपये उधळणारा धनिकाचा बेटा तीच मुलगी त्याच्या कारखान्यात काम करायला आली, तर तिला किमान रोजगार तरी देईल का हा प्रश्ान् कोण विचारणार ?

दारूमुळं कुटुंबं उद्ध्वस्त होतात म्हणून हातभट्टीची दारू बंद केली जाते, गुटख्यामुळं कॅन्सर होतो म्हणून गुटखाबंदी केली जाते, तेव्हा या धंद्यात रोजगार कमावणाऱ्यांचं पुनर्वसन करण्याची मागणी झाल्याचं आजवर ऐकिवात नाही. एवढंच कशाला, नव्या आथिर्क धोरणांमुळं उद्ध्वस्त झालेल्या कोट्यवधी कामगारांच्या पुनर्वसनासाठीही कोणी गळा काढलेला नाही. असंघटित क्षेत्रातल्या हातावर पोट असणाऱ्या करोडो लोकांच्या सुरक्षेची फिकीर कुणाला फारशी पडलेली दिसत नाही.

ही कोणती ' मनोवृत्ती ' म्हणायची ?

प्रतिमा जोशी

 
</text>
</doc>
