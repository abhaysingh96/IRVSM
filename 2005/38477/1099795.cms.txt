<doc>
<docno>1099795.cms.txt</docno>
<text>
 
महाराष्ट्र
खंत अंधश्रद्धा निर्मूलनाचा कायदा न झाल्याची
[ Thursday, May 05, 2005  05:54:40 pm]


म. टा. वृत्तसेवा

सांगली : ' एक वर्षात अंधश्रध्दा निर्मूलनाचा कायदा करण्याचे आश्वासन देणाऱ्या विलासरावांनी आणि आर. आर. पाटलांनी त्यांचा शब्द पाळला नाही, अशी खंत ज्येष्ठ अभिनेते निळू फुले यांनी व्यक्त केली.

अंधश्रध्दा निर्मूलन वार्तापत्र कार्यर्कत्यांचा मेळावा नुकताच येथे आयोजित करण्यात आला होता. मेळाव्याच्या अध्यक्षस्थानी नरेंद दाभोळकर होते. या मेळाव्यात बोलताना निळू फुले यांनी ही खंत मांडली. अंधश्रध्दा निर्मूलनाचा कायदा करण्याचे ठोस आश्वासन राज्य सरकारने दिले होते. विलासराव, आर.आर. यांच्यावर आम्ही विश्वास ठेऊन होतो, मात्र तो फोल ठरला, असे ते म्हणाले. आबा तुम्ही तासगावचे, तास नाही कडेला लावला... विलासराव, तुमच्या देशमुख नावाला हे शोभा देत नाही, अशी टिप्पणीही त्यांनी केली!

ज्येष्ठ समाजवादी नेते सा. रे. पाटील यावेळी बोलताना म्हणाले की, चांगल्या गोष्टींना मदत करण्यासाठी समाज नेहमीच तयार असतो. अंधश्रध्दा निर्मूलनाच्या चांगल्या कार्याला निधी कधीच कमी पडणार नाही, असा विश्वासही त्यांनी प्रकट केला. डॉ. दाभोळकर यांनी अंधश्रध्दा निर्मूलन चळवळीचा आढावा घेतला. अॅड. दत्ताजीराव माने यांचेही यावेळी भाषण झाले.

 
</text>
</doc>
