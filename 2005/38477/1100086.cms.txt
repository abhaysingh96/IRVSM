<doc>
<docno>1100086.cms.txt</docno>
<text>
 
महामुंबई
पक्षांतर्गत मतभेदांवर भाजपचा 'कार्यशालेय' उपाय!
[ Thursday, May 05, 2005  09:33:03 pm]


म. टा. प्रतिनिधी

मुंबई : भाजपशासित राज्यांमध्ये असणारे तीव्र मतभेद आणि विद्यमान मुख्यमंत्र्यांच्या विरोधात वरिष्ठ नेत्यांनी सुरू केलेल्या कारवाया, यामुळे त्रस्त झालेल्या पक्षनेतृत्वाला आता या राज्यांतील सरकार आणि पक्ष संघटना यांच्यात समन्वय ठेवण्याची गरज भासू लागली आहे. त्याचबरोबर संबंधित राज्यांतील ताणतणावांमुळे पक्षातील सुंदोपसुंदी वाढत आहे. त्यामुळे या नेत्यांचे मानसिक स्वास्थ्य टिकवण्यासाठी तणावमुक्ती व आरोग्यासाठी काय केले पाहिजे, याची माहिती देण्याची पाळी भाजपवर आली असून त्यासाठी तीन दिवसांची कार्यशाळा सहा, सात आणि आठ मे रोजी उत्तन येथील रामभाऊ म्हाळगी प्रबोधिनीच्या केंदात सुरू होत आहे.

कार्यशाळेत मुख्यमंत्री वगळून अन्य मंत्री उपस्थित राहणार असून पक्ष संघटना व सरकार यामध्ये समन्वय राखण्यासह विविध मुद्यांवर मार्गदर्शन व चर्चा आयोजित करण्यात आली आहे. त्याचे उद्घाटन भाजपचे राष्ट्रीय सरचिटणीस व प्रबोधिनीचे अध्यक्ष प्रमोद महाजन हे करणार आहेत. याशिवाय समारोपाच्या 8 मेच्या कार्यक्रमाला भाजपचे ज्येष्ठ नेते व माजी पंतप्रधान अटलबिहारी वाजपेयी हे येणार असून पक्षाचे अध्यक्ष लालकृष्ण अडवाणी हे कार्यशाळेचा समारोप करतील, अशी माहिती प्रबोधिनीचे महासंचालक विनय सहस्त्रबुद्धे यांनी गुरुवारी पत्रकार परिषदेत दिली. 6 मे रोजी सायंकाळी साडेपाच वाजता कार्यशाळेचे उद्घाटन असून समारोप समारंभ आठ मे रोजी दुपारी सुरू होईल.

या कार्यशाळेला मध्यप्रदेशचे 31, राजस्थान 26, गुजरात 16, छत्तिसगड 12, ओरिसा 8, झारखंड 3, तर नागालँडचे दोन मंत्री येण्याची अपेक्षा आहे. प्रशासकीय सुधारणा, प्रसार माध्यमाशी संबंध, यावरही व्याख्याने व मार्गदर्शन देण्यात येणार असून ही अशा प्रकारची पहिलीच कार्यशाळा असल्याचे सहस्त्रबुद्धे यांनी सांगितले. जनसंघापासून आतापर्यंतच्या पक्षाच्या वाटचालीचा मागोवा कार्यशाळेत घेण्यात येणार आहे. प्रमोद महाजन यांच्यासह पक्षाचे नेते बाळासाहेब आपटे, वेंकय्या नायडू, सुषमा स्वराज, राजनाथ सिंग आणि मनोहर परीर्कर हे मार्गदर्शन करणार आहेत.तीन दिवसांच्या या कार्यशाळेत मंत्र्यांना खास तणाव मुक्त व आरोग्य रक्षणाचे धडेही प्रात्यक्षिकासह देण्यात येणार आहे.

 
</text>
</doc>
