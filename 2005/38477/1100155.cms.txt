<doc>
<docno>1100155.cms.txt</docno>
<text>
 
देश-विदेश
गोव्याचे 'लॉस्ट पॅराडाइज'परत मिळवायचे आहे!
[ Thursday, May 05, 2005  11:24:55 pm]


म. टा. प्रतिनिधी

पणजी : देशभरात एकूण 17 ठिकाणी पोटनिवडणुका होत असल्या, तरी भारतीय जनता पक्षाच्या दृष्टीने गोव्यातील पोटनिवडणुका या सर्वात महत्त्वाच्या आहेत. कारण गोवा हे आमच्यासाठी लॉस्ट पॅराडाइज आहे. ते आम्हाला परत मिळवायचे आहे, असे प्रतिपादन भारतीय जनता पक्षाचे ज्येष्ठ नेता प्रमोद महाजन यांनी येथे केले.

राज्यातील पोटनिवडणुकांबाबत व्यूहरचना आखण्यासाठी, तसेच उमेदवारीनिवडीबाबत चर्चा करण्यासाठी पक्षनेत्यांची गुरुवारी अनौपचरिक बैठक झाली. पक्षाचे राज्य-प्रभारी असलेले महाजन या बैठकीला उपस्थित होते. केंदीय निवडणूक समितीची बैठक 10 जून रोजी दिल्लीत होणार असून त्याचवेळी राज्यातील उमेदवारांची निवड जाहीर केली जाईल, असे त्यांनी बैठकीनंतर सांगितले. गोव्यात ताळगाव, कुंभारजुवे, बाणावली, मडगाव आणि पैंगीण अशा पाच मतदारसंघांमध्ये पोटनिवडणूक होणार आहे.

अन्य पक्षांमधून आलेल्यांना उमेदवारी दिल्याने आलेल्या अनुभवापासून आम्ही चांगलाच धडा शिकलो आहोत. त्यामुळे यावेळी प्रामुख्याने पक्षाच्या निष्ठावान कार्यर्कत्यांनाच उमेदवारी दिली जाईल, असे सांगतानाच महाजन, जिंकण्याची क्षमता हाही एक मुद्दा असेल, हे सांगायला विसरले नाहीत. भाजपमध्ये स्थिर सरकार देण्याची ताकद आहे, हे गेल्या चार वर्षांमध्ये आम्ही सिद्ध केले आहे. त्या प्रतिमेला साजेशा अशा उमेदवारांना तिकीट दिले जाईल, असे ते म्हणाले.

गोव्यामध्ये एका कार्यक्षम मुख्यमंत्र्याचा बळी घेऊन एक स्थिर सरकार खाली खेचण्यात आले. काही आमदारांच्या वैयक्तिक स्वार्थामुळे हे घडले. पण केंदात यूपीए सरकार आल्यानंतरच हे सरकार पाडण्याचे कारस्थान रचले गेले, असा आरोप महाजन यांनी केला. त्यामुळे गोव्यातील जनतेत असंतोष असून या निवडणुका म्हणजे गेल्या काही महिन्यांत घडलेल्या घडामोडींवरचा कौल असेल, असा दावा त्यांनी केला.

 
</text>
</doc>
