<doc>
<docno>1100136.cms.txt</docno>
<text>
 
महाराष्ट्र
बालगंधर्वचं 'फॉल्स सिलिंग' कायापालटाच्या प्रतीक्षेत...!
[ Thursday, May 05, 2005  10:52:58 pm]


म. टा. प्रतिनिधी

पुणे : रंगमंच असो अथवा तिकिटखिडकी..., मेकअपरूप असो वा, कॅफेटेरिया... रंगभूमीला सर्वस्व वाहिलेल्या कलाकारांचं आणि त्यांना टाळ्यांची कडकडाटी दाद देणाऱ्या रसिक प्रेक्षकांचं ' बालगंधर्व रंगमंदिरा ' शी जुडलेलं नातं काही दिवसांसाठी खंडित होण्याची शक्यता आहे. ऐन प्रयोगातच पावसाच्या पाण्याचा व्यत्यय येऊ लागल्याने ' छप्परच फाटल्यावर त्याला ठिगळं लावण्यापेक्षा ' पुढील महिन्यात युद्धपातळीवर ' फॉल्स सिलिंग ' च्या दुरुस्तीचं काम हाती घेतलं जाणार आहे.

बालगंधर्वचे व्यवस्थापक सुरेश देशमुख याबाबत बोलताना म्हणाले की, रंगमंदिराचं ' फॉल्स सिलिंग पडायलाचं झालं असून त्याची तात्पुरती डागडुजी करून उपयोग नाही. म्हणूनच , 19 जून ते 31 ऑगस्ट या कालावधीत रंगमंदिराच्या अंतर्गत भागाचे नूतनीकरण करण्यात येईल. मात्र, शनिवारी बांधकाम समितीबरोबर होणाऱ्या बैठकीत देखभालीसाठी बंद ठेवण्यात येणाऱ्या अंतिम कालावधीची निश्चिती करण्यात येईल. फॉल्स सिलिंगप्रमाणेच प्रेक्षागृहातील खुर्च्या आणि साइड पॅनेलिंगचंही काम केलं जाणार आहे.

रंगमंदिराच्या देखभालीकडे दुर्लक्ष होत असल्याचं मत काही नाट्यव्यावसायिक आणि निर्मात्यांनी व्यक्त केलं. प्रेक्षागृहातील एसी यंत्रणा नादुरुस्त झाल्यावर त्याच्या दुरुस्तीसाठीही महापालिकेततर्फे हलगजीर्पणा दाखवण्यात आला होता. त्याचा फटका मात्र प्रेक्षकांना सहन करावा लागला. गेल्यावषीर्ही बाह्य डागडुजीसाठी बालगंधर्व दोन महिन्यांकरता बंद होतं.

पूर्वी दरवर्षी गणेशोत्सवाच्या काळात वाषिर्क देखभालीकरता बालगंधर्व रंगमंदिर काही काळ बंद असायचं. मात्र, गेल्या काही वर्षांमध्ये गणेशोत्सवात होणाऱ्या विविध ' फेस्टिव्हल्स ' मधील कार्यक्रमांना जागा उपलब्ध व्हावी, याकरता बालगंधर्वचा सर्रास वापर होऊ लागला. त्यामुळेच त्याच्या देखभालीकडे दुर्लक्ष व्हायला लागल्याचाच हा परिणाम आहे, अशी टीका नाट्यक्षेत्रातील काही जाणकार मंडळींनी केली. सलग अडीच ते तीन महिन्यांसाठी बालगंधर्व रंगमंदिर बंद राहणार असल्याने रसिकांच्या पदरी मात्र निराशा पडणार असली, तरी त्यानंतर प्रयोगाचा आनंद लुटणं अधिक सुसह्य होईल हे नक्की!

 
</text>
</doc>
