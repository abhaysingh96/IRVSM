<doc>
<docno>1098887.cms.txt</docno>
<text>
 
महामुंबई
लोडशेडिंगची कुऱ्हाड?
[ Thursday, May 05, 2005  12:06:57 am]


म. टा. विशेष प्रतिनिधी

मुंबई : ' महाराष्ट्रात लोडशेडिंग करताना शहरी आणि ग्रामीण असा भेदभाव न करता, मुंबई वगळता सर्वत्र समान प्रमाणात लोडशेडिंग करावे आणि ठाणे व नवी मुंबईलाही त्यातून वगळू नये ' असा हंगामी आदेश मुंबई हायकोर्टाच्या नागपूर खंडपीठाने दिल्यामुळे राज्यभर शहरी भागांमध्ये खळबळ उडाली आहे.

शहरी भागात दिवसाकाठी चार तास तर ग्रामीण भागात नऊ तास लोडशेडिंग करण्याच्या निर्णयामुळे सर्वाधिक असंतोष विदर्भात पसरला असून त्यासंबंधात उच्च न्यायालयात एक याचिका दाखल करण्यात आली आहे. खंडपीठाने महाराष्ट्र राज्य विद्युत मंडळाला हा हंगामी आदेश दिल्याचे वृत्त मीडियामध्ये बुधवारी संध्याकाळी प्रसृत झाले. एका प्रमुख वृत्तसंस्थेनेही त्यास दुजोरा दिला आणि राज्यभराच्या ग्रामीण जनतेला दिलासा मिळाल्याची भावना संध्याकाळनंतर निर्माण झाली.

त्याचवेळी वीज मंडळाच्या हुतात्मा चौकातील कार्यालयात मंडळाचे अध्यक्ष जयंत कावळे यांच्यासमवेत अनेक ज्येष्ठ अधिकारी आणि उर्जामंत्री दिलीप वळसे- पाटील दाखल झाले. पण त्यांच्यासमोर काळजीचे कोणतेही प्रश्ान्चिन्ह नव्हते. दिल्लीत पंतप्रधानाबरोबर होणाऱ्या भेटीत काय चर्चा करायची याचा मसुदा तयार करण्यात ते दंग होते. ' म. टा. ' च्या प्रतिनिधीने या निर्णयाची कल्पना त्यांना देताच मात्र नागपूर येथे तातडीने संपर्क साधण्यात आला. तेव्हा अशा प्रकारचा कोणताही आदेश उच्च न्यायालयाच्या खंडपीठाने दिला नसल्याचे वीज मंडळातील अधिकाऱ्यांनी सांगितले. मंडळाचे वकील के. एच. देशपांडे यांच्याशी नागपुरात संपर्क साधला असता न्यायालयाने तसा आदेश दिला नसल्याचे त्यांनीही सांगितले.

मात्र नागपूरच्या वृत्तानुसार बृहन्मुंबई वगळता अन्यत्र सर्व ठिकाणी लोडशेडिंगचा कालावधी समान ठेवावा, सर्वत्र समान दर्जाचा वीजपुरवठा करावा आणि तीन आठवड्यांच्या आत लोड- शेडिंगबाबत निर्णय घ्यावा, असे न्या. जयनारायण पटेल आणि पी. एस. ब्रह्मो यांच्या खंडपीठाने म्हटले आहे. महाराष्ट्र वीज नियामक आयोगाने लोड-शेडिंगचे वेळापत्रक जाहीर करावे, असेही हायकोर्टाने सांगितले आहे.

फक्त वेळापत्रक लावण्याचाच आदेश

मुंबई (म. टा. विशेष प्रतिनिधी) : नागपूर खंडपीठाच्या आदेशाबाबत वेगवेगळ्या बातम्या पसरल्याने महाराष्ट्र टाइम्सच्या प्रतिनिधीने वीज मंडळाचे वकील अॅड. के. एच. देशपांडे यांच्याशी संपर्क साधला होता. अॅड. देशपांडे यांच्या म्हणण्यानुसार लोडशेडिंगच्या व्याप्तीबाबत उच्च न्यायालयाने चिंता व्यक्त केली आहे. ज्या गावांना लोडशेडिंगला तोंड द्यावे लागत आहे त्या गावात ग्रामपंचायतीत तसेच चावडीवर लोकांच्या माहितीसाठी लोडशडिंगचे वेळापत्रक लावावे, इतकाच आदेश खंडपीठाने दिला आहे. या प्रकरणात न्यायालयाने राज्य वीज नियामक आयोगालाही पाटीर् करुन घेतल्याचे अॅड. देशपांडे यांनी सांगितले.

यापेक्षा वेगळा काही आदेश दिला असल्याच्या बातम्या पसरल्या असतील तर त्या चुकीच्या आहेत, कारण आपण स्वत: न्यायालयात उपस्थित होतो, असे अॅड. देशपांडे यांनी सांगितले. शिवाय, चुकीचे आदेश प्रसिद्ध केले तर तो न्यायालयीन कामकाजातत हस्तक्षेप होऊ शकतो, असे ते म्हणाले.

 
</text>
</doc>
