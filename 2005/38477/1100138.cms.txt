<doc>
<docno>1100138.cms.txt</docno>
<text>
 
महाराष्ट्र
'काटोर्सैट'च्या प्रक्षेपणाने बलाढ्य राष्ट्रांच्या मक्तेदारीला तडा !
[ Thursday, May 05, 2005  10:54:01 pm]


विवेक सबनीस

पुणे: भारतीय अवकाश संशोधन संस्थेने ( इस्त्रो) विकसित केलेला ' काटोर्सॅट- 1' हा दूरसंवेदन उपग्रह श्रीहरीकोटा येथील सतीश धवन स्पेस संटर येथून भारतीय अवकाशशास्त्रज्ञांनी अवकाशात गुरुवारी सकाळी सोडण्यात आला. त्यामुळे इतके दिवस उपग्रहाद्वारे जास्तीत जास्त सुस्पष्ट नकाशे आणि छायाचित्रे काढणे शक्य होणार आहे. तसेच संरक्षणासारख्या अनेक संवेदनशील क्षेत्रात मक्तेदारी असणाऱ्या अमेरिकेसारख्या बलाढ्य देशांना या ऐतिहासिक घटनेने परस्पर उत्तर मिळाले आहे, अशी प्रतिक्रिया या क्षेत्रातील तज्ज्ञांनी व्यक्त केली आहे.

अवकाशक्षेत्र, भूगोल ते अगदी लॅण्ड रेकॉर्ड सारख्या क्षेत्रात ' काटोर्सॅट- 1' मुळे मोठी तांत्रिक क्रांती होणार असल्याचे त्या त्या क्षेत्रातील जाणकारांनी सांगितले. भारताच्या दूरसंवेदन उपग्रहांच्या मालिकेतील हा अकरावा ग्रह असून त्याच्याजोडील 425 किलो वजनाचा ' हॅमसेट ' हा लघुग्रहही सोडण्यात आला. या उपग्रहासाठी भारत सरकारने 333 कोटी रुपये खर्च केले आहेत.

या उपग्रह यशस्वी सोडण्यात आल्याबद्दल प्रसिद्ध अवकाशसंशोधक डॉ. एकनाथ चिटणीस यांनी आनंद व्यक्त केला. यामुळे उपग्रह क्षेत्रातील प्रगत राष्ट्रांच्या पंगतीत आता भारतही जाऊन बसला आहे. नकाशाशास्त्रात आमूलाग्र क्रांती करणाऱ्या या उपग्रहामुळे आपल्या देशातील प्रत्येक कानाकोपऱ्याचे तपशीलवार असे त्रिमितीयुक्त आणि सुस्पष्ट असे चित्र तयार करणे सोपे जाईल. विशेषत: देशाच्या सीमांचे नेमके चित्र त्यातून स्पष्ट होण्यास मदत होईल, असा विश्वास त्यांनी व्यक्त केला.

आजपासून 18 महिन्यांनी हे त्रिमितीदर्शन घडवणारे नकाशे तयार करणे शक्य होणार आहे. दूरसंवेदन क्षेत्रातही त्यामुळे क्रांती होईल, असा विश्वास डॉ. चिटणीस यांनी व्यक्त केला. जगातील हा एकमेव उपग्रह असून त्यावर बसवलेल्या दोन पॅनक्रोमॅटिक कॅमेऱ्यातून काढल्या जाणाऱ्या कृष्णधवल चित्रं आणि नकाशांचा उपयोग नागरी वापरासाठी उपयोग होईल. विशेषत: शहर नियोजनात ' काटोर्सॅट- 1' चा उपयोग सर्वाधिक असेल.

संरक्षणक्षेत्राचा अभ्यास करणाऱ्यांच्या मते या उपग्रहामुळे आत्तापर्यंत अमेरिका आपल्याकडे असणारी अनेक गुपिते असल्याचा दावा करत होती , ' कार्टाेसॅट ' मुळे ही सर्व माहिती आता भारतात मिळवू शकेल. शत्रू तसेच मित्र राष्ट्रांच्या सीमांची इंचन इंच अशी तंतोतंत माहिती या नव्या तंत्रज्ञानामुळे उपलब्ध होण्यास मदत होईल.

सॅटलाईट मॅपमध्ये भारतालाही आता नवी दिशा मिळत असल्याचे भूगोलतज्ज्ञ डॉ. सुरेश गरसोळे यांनी सांगितले. ते म्हणाले की, सॅटलाईट नकाशांच्या जोडील फिल्ड व्हेरिफिकेशन करणे शक्य होईल. या तंत्रज्ञानाचा उपयोग विशिष्ट क्षेत्रापुरताच मर्यादित राहू नये अशी अपेक्षाही त्यांनी व्यक्त केली.

 
</text>
</doc>
