<doc>
<docno>1100192.cms.txt</docno>
<text>
 
महामुंबई
राज्यातल्या मनोरुग्णालयांमध्ये आता मिळणार मांसाहार!
[ Thursday, May 05, 2005  11:43:59 pm]


कुमुद संघवी चावरे

मुंबई : राज्यातील चारपैकी एकाही मनोरुग्णालयात मध्ये गेल्या 20 वर्षांत मांसाहार शिजलेला नाही. पण आता या रुग्णालयांचा मांसाहारी उपास लवकरच संपणार आहे. आरोग्य मंत्री विमल मुंदडा यांनी राज्यातल्या चारही मनोरुग्णालयात मांसाहारी जेवण देण्याचा आदेश जारी केल्यामुळे येत्या आठवड्यापासून मनोरुग्णालयांमध्ये 20 वर्षांच्या दीर्घ मांसाहारी उपासानंतर पुन्हा मांसाहारी भोजन शिजणार आहे. यामुळे सरकारच्या आरोग्य खात्यावर जवळपास एक कोटी रुपयांचा बोजा मात्र येईल, असा अंदाज आहे.

20 वर्षांपूर्वी मांसाहारावर अचानक बंदी आणण्याच्या कारणाबाबत आरोग्य खात्याकडून वेगवेगळ्या सबबी दिल्या जात आहेत. त्यातले मुख्य कारण रुग्णालयातील कर्मचारी हे भोजन रूग्णांना देण्याऐवजी इतरत्र पाठवून त्याचा गैरफायदा घेत असत. तर काही अधिकाऱ्यांच्या मते मांसाहारातून एका रूग्णाला विषबाधा झाल्यानंतर ही बंदी घालण्यात आली.

हा प्रघात बंद पडण्यामागची कारणे काहीही असली तरी, पुन्हा हा उपक्रम राबवण्याचा आग्रह धरण्यामागे मनोरुग्णांचे पोषण हेच कारण असल्याचा युक्तिवाद डॉ. मुंदडा यांनी केला. या रुग्णांना हाय प्रोटीन्सची गरज असून मांसाहारच सर्वार्थाने पूरक असल्याचे डॉ. मुंदडा यांचे मत आहे. याबाबत अधिकाऱ्यांनी वाढत्या बजेटच्या बोज्याकडे निदेर्श केल्यावरही रुग्णांच्या स्वास्थ्याच्या दृष्टीने त्या ठाम राहिल्याने हा निर्णय घेतल्याचे समजते.

राज्यात पुणे, ठाणे, नागपूर व गोवा अशा चार ठिकाणी मनोरुग्णालये आहेत. केवळ ठाण्याच्याच रुग्णालयातच जवळपास दीड हजार रुग्ण असून त्यातले 80 टक्के रुग्ण मांसाहारी असल्याची माहिती ठाण्याचे रुग्णालय अधीक्षक नाकलगांवकर यांनी दिली. रुग्णांना आठवड्यातून दोन वेळा मांसाहारी भोजन देण्यासाठी 22 लाख रुपये खर्च येईल, असे त्यांचे म्हणणे आहे. तर या उपक्रमामुळे पुण्याच्या मनोरुग्णालयाचा खर्च याहून कितीतरी जास्त येईल, कारण तिथे दाखल असणाऱ्या मनोरुग्णांची संख्या 2600 इतकी आहे. त्यामुळे चारही रुग्णालयांचा आवाका पाहाता हा खर्च जवळपास एक कोटींच्या घरात जाण्याची शक्यता आहे.

आरोग्य विभागाचे अतिरिक्त संचालक वी. डी. माले यांनी सांगितले की, हा निर्णय घेतल्यावर पंधरावड्यापूवीर्च आहारात अंड्याचा समावेश करण्यात आला. मांसाहार सुरू करायला मात्र अजून एक आठवड्याचा कालावधी जाईल.

इतके वर्ष रुग्णांची हाय प्रोटीनची गरज आहारात भुईमूग, डाळ यासारख्या पर्यायांचा वापर करून पुर्ण केली जात असे. डॉक्टरांच्या सल्ल्यानेच रुग्णांचा आहार ठरवला जातो, अशी माहितीही इथल्या डॉक्टरांनी दिली.

 
</text>
</doc>
