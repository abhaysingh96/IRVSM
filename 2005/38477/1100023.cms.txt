<doc>
<docno>1100023.cms.txt</docno>
<text>
 
धावते जग
हत्यार उलटले?
[ Thursday, May 05, 2005  08:48:47 pm]


महाराष्ट्राचे पोलिस महासंचालक या पदावर डॉ. पी. एस. पसरिचा यांच्या झालेल्या नियुक्तीला अपशकुन करण्याचा प्रयत्न हायकोर्टाने उधळून तर लावलाच ; पण सार्वजनिक हिताच्या अर्जाचा दुरुपयोग केल्याबद्दल 20 हजार रुपयांचा दंडही अर्जदाराला ठोठावला. हा अर्ज एका वकिलानेच केला होता.

पसरिचा यांच्याकडे बेहिशेबी मालमत्ता असल्याचा आरोप करून, तिची चौकशी व्हावी अशी मागणी अर्जात होती. या मालमत्तेचा तपशील देताना केलेल्या ढोबळ चुका आणि घाईघाईने अर्ज करण्यासाठी निवडलेली वेळ लक्षात घेतली, तर अर्जामागील उद्देश पसरिचा यांची बढती रोखणे, हाच असणार. संबंधित अर्जदाराला पसरिचा यांची बढती रोखण्यात एवढा रस असण्याचे कारण दिसत नाही. त्यामुळे त्याच्या मागील बोलविता धनी कोण असावा, असा प्रश्न उपस्थित होतो.

खुद्द पसरिचा यांनीही अर्जदार हा डमी असल्याचे सूचित केले आहे. ते खरे असो वा नसो, पोलिसांतील वरिष्ठ अधिकाऱ्यांत राजकारण्यांप्रमाणेच तीव्र सत्तास्पर्धा आहे आणि त्यासाठी कोणत्याही थराला जायला हितसंबंधी व्यक्ती मागेपुढे पाहत नाहीत, हेच पुन्हा एकदा दिसून आले आहे.

वास्तविक सार्वजनिक हिताचा अर्ज हे सामान्य माणसाला कोर्टानेच दिलेले परिणामकारक हत्यार आहे. कोर्टाकडे दाद मागण्यासाठी वकिलाच्या सल्ल्याने विशिष्ट चौकटबद्ध पद्धतीतूनच जावे लागते, या समजाला अपवादात्मक प्रकरणांपुरता तरी तडा देण्याचा आणि अधिक लोकाभिमुख अशी कोर्टांची प्रतिमा निर्माण करण्याचा प्रयत्न 1980 च्या दशकात सुरू झाला.

' सार्वजनिक हिताच्या अर्जा ' चे हत्यार सर्वसामान्यांच्या वतीने काम करणाऱ्या संस्थांनी मोठ्या प्रमाणात वापरले आणि सरकारी मनमानीवर अंकुशही निर्माण केला. पूर्वी जी पद्धत अपवादात्मक म्हणून वापरली जात होती, तिला गेल्या दीड दशकांत संस्थात्मक स्वरूप प्राप्त झाले. दुसरीकडे हितसंबंधी व्यक्तींकडून या हत्याराचा दुरुपयोगही होऊ लागला.

अनेक प्रकल्पांत कंत्राट मिळवण्यात अपयशी ठरलेल्या व्यावसायिकांकडूनच, डमी अर्जदार उभे करून सार्वजनिक हिताच्या नावाने अर्ज करण्याचे प्रकार वाढीस लागले आहेत. त्याचबरोबर सरकारी उच्च पदांवरील बढती वा नियुक्तीत संभाव्य उमेदवाराला बाद करण्यासाठीही याच कार्यपद्धतीचा अवलंब केला जात आहे. डॉ. पसरिचांविरुद्धचा ताजा अर्ज हे या प्रयत्नाचेच एक उदाहरण. हा प्रयत्न फोल ठरला म्हणून पसरिचा यांना आनंद होणे साहजिक आहे. मात्र मुंबईचे पोलिस आयुक्त या पदावरून केवळ 75 दिवसांत त्यांची बदली झाली, तेव्हा या वादाशी प्रथमदर्शनी संबंध नसलेल्या एका वकिलाने त्यांच्या बदलीला विरोध करण्यासाठी सार्वजनिक हिताचा अर्ज हायकोर्टात केला होता, याचा त्यांना विसर पडला असला, तरी लोकांना पडलेला नाही!

 
</text>
</doc>
