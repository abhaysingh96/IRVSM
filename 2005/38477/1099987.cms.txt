<doc>
<docno>1099987.cms.txt</docno>
<text>
 
अर्थव्यवहार
खाजगी बँकांचे शेअर्स खरेदी करणाऱ्यांना त्या प्रमाणात मतदानाचा हक्क
[ Thursday, May 05, 2005  08:24:18 pm]


म. टा. बँकिंग प्रतिनिधी

मुंबई : खाजगी बँकांमध्ये गुंतवणूकदारांना 10 टक्क्यांपर्यंतच मतदानाचा अधिकार देणारा निर्बंध काढून टाकण्याच्या केंद सरकारच्या निर्णयामुळे देशातील खाजगी बँकांचे भागभांडवल खरेदी करण्याचा, त्यातून त्या ताब्यातही घेण्याचा मार्ग गुंतवणूकदारांना मोकळा झाला आहे.

केंद सरकारने बुधवारी घेतलेल्या या निर्णयाद्वारे बँकिंग क्षेत्र सुधारणांच्या अंमलबजावणीत एक महत्त्वाचे पाऊल टाकले आहे. याबरोबरच बँकांची संचालक मंडळे बरखास्त करण्याचे व त्यांना प्राधान्य तत्त्वावरील समभाग (प्रेफरन्स शेअर्स) विक्रीस काढण्याचे अधिकार देण्याचे अधिकार भारतीय रिर्झव्ह बँकेला सरकारने दिले आहेत.

भारतीय रिर्झव्ह बँकेला आपले चलन व पत धोरण ठरविण्यात सरकारने अधिक स्वातंत्र्य (लवचिकता) दिले असून, वैधानिक रोखता प्रमाण ( स्टट्युटरी लिक्विडिटी रेश्यो) व रोख राखीव प्रमाण (कॅश रिर्झव्ह रेश्यो) यांची किमान पातळी रद्द करता येईल. या दुहेरी उपाययोजनेमुळे देशांतर्गत पतपुरवठ्यात वाढ होणार असून, कर्जांवरील व्याजदर कमी होण्यासही मदत होणार आहे.

बँकिंग क्षेत्र सुधारणांतील सरकारच्या या पुढील पावलामुळे भारतातील कोणत्याही खाजगी बँकेचे शेअर्स खरेदी करणाऱ्या गुंतवणूकदाराला तो जितके समभाग खरेदी करील त्या प्रमाणात त्याला बँकेच्या कारभारात मतदानाचा अधिकार असेल.

यापूर्वी गुंतवणूकदारांच्या मतदानाच्या हक्कावर 10 टक्क्यांची कमाल मर्यादा ( भागभांडवली हिस्सा कितीही असला तरी) होती. मात्र आता खाजगी बँकेचे / बँकांचे 5 टक्के वा त्याहून अधिक भागभांडवल खरेदी करण्यासाठी अशा गुंतवणूकदाराला (देशी व वा परदेशी) भारतीय रिर्झव्ह बँकेकडून आधी मंजुरी मिळविणे बंधनकारक असेल.

देशातील खाजगी बँकांचे 74 टक्क्यांपर्यंत भागभांडवल खरेदी करण्यास परकीय गुंतवणूकदारांना (थेट परकीय गुंतवणूकदार, परकीय गुंतवणूकदार अर्थसंस्था, अनिवासी भारतीय गुंतवणूकदार) केंद सरकारने याआधीच परवानगी दिलेली आहे.

 
</text>
</doc>
