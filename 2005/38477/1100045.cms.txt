<doc>
<docno>1100045.cms.txt</docno>
<text>
 
अग्रलेख
अवकाशातील दिव्यदृष्टी
[ Thursday, May 05, 2005  08:58:08 pm]


काटोर्सॅट- 1 आणि हॅमसॅट हे दोन कृत्रिम उपग्रह एकाचवेळी आकाशात पाठवून अवकाश तंत्रज्ञानात आपण मोठीच मजल मारली आहे. ही कामगिरी करणाऱ्या शास्त्रज्ञांचे आणि त्यांना साथ देणाऱ्या तंत्रज्ञांचे करावे तितके कौतुक थोडेच आहे.

आपला अवकाश कार्यक्रम विक्रम साराभाई यांच्या नेतृत्वाखाली 1963 सालीच सुरू झाला आणि 1969 साली भारतीय अंतराळ संशोधन केंदाची म्हणजेच इसोची स्थापना झाली. मात्र आर्यभट हा पहिला कृत्रिम उपग्रह अवकाशात पाठविण्यास 1975 साल उजाडले. तेव्हा इंदिरा गांधी पंतप्रधान होत्या आणि सोव्हिएत युनियनशी आपले बरेच सख्य होते. त्यामुळेच आर्यभट अवकाशात पाठविला गेला, तो रशियाच्या मदतीने आणि त्याच देशाच्या भूमीवरून. भास्कर- 1 सुद्धा आर्यभटाच्याच मार्गाने अवकाशात गेला. मात्र 1980 साली रोहिणी- 1 हा उपग्रह आपण श्रीहरीकोटा येथूनच अवकाशात पाठविला. त्यानंतर गेल्या 25 वर्षांमध्ये आपण अनेक उपग्रह पाठविले. परिणामी, देशातील दूरसंदेशवहन सुधारले.

संपर्काची नवीन साधने आली. इंटरनेट आले आणि माहितीचा साठा सामान्य माणसासाठी खुला झाला. माहिती मिळविणे आणि ज्ञान संपादन करणे, याबाबतची मक्तेदारी संपली. आज शेती आणि पाणी, हवामान आणि पर्यावरण शरीरशास्त्र आणि साथीचे रोग, औषधोपचार आणि विविध रसायने अशी सगळीच माहिती सहजपणे उपलब्ध होत आहे. त्याचे श्रेय आपल्याकडील सुधारलेल्या दूरसंदेशवहनालाच आणि म्हणून आपण पाठविलेल्या कृत्रिम उपग्रहांना द्यायला हवे.

आता नव्याने पाठविलेल्या काटोर्सॅट- 1 या उपग्रहावर अत्यंत शक्तिशाली कॅमेरे आहेत. अडीच मीटरपेक्षा लांब असलेल्या कोणत्याही गोष्टीचे छायाचित्र घेण्याची त्यांची क्षमता आहे. एका अर्थाने तंत्रज्ञानाच्या मदतीने तयार केलेली ही दिव्यदृष्टीच आहे. अवकाशातील या दिव्यदृष्टीच्या साहाय्याने घेतलेल्या छायाचित्रांमुळे विविध प्रदेशांचे तपशीलवार आणि अचूक नकाशे तयार करणे सोपे होईल. हे नकाशे त्रिमितीय असल्याने त्यांची उपयुक्तता अधिकच वाढेल. शेतीचे उत्पादन किती येईल, जंगलांनी किती भाग व्यापला आहे, तीनही बाजूंनी समुद असलेल्या आपल्या देशाच्या एकंदर किनारपट्टीची अवस्था नेमकी कशी आहे, आदी गोष्टी समजू शकतील. त्याहीपेक्षा महत्त्वाचे म्हणजे उपलब्ध जमीन आणि पाणी यांचे योग्य व्यवस्थापन करण्यासाठी आवश्यक ती माहितीही या उपग्रहाने पाठविलेल्या छायाचित्रांमुळे गोळा करता येईल.

अर्थात अपेक्षित त्या सर्व बाबींचे नकाशे तयार करण्याचे काम 18 महिन्यांत पूर्ण होईल, असा अंदाज आहे. तसे ते झाले, तरीही ते नित्यनेमाने अद्ययावत करावे लागतील. याचे कारण पृथ्वीवरील जमिनीसकट सर्वच गोष्टींमध्ये नित्य बदल घडत असतात. ते सूक्ष्म पातळीवर आणि मंद गतीने होत असतात. त्यामुळे त्यांचे दृश्य परिणाम दिसावयास वेळ लागला, तरी त्या बदलांची नोंद घेणे आवश्यक असते. नव्या उपग्रहामुळे या गोष्टी शक्य होणार आहेत. काटोर्सॅट- 1 बरोबरच पाठविलेला हॅमसॅट हा उपग्रह प्रामुख्याने हौशी हॅम ऑपरेटर्ससाठी उपयोगी पडणारा आहे. त्याचा फायदा आपल्या देशातील हौशी मंडळींबरोबरच अन्य देशांतील लोकांनाही होणार आहे. त्यामुळे परस्परसंवाद सहजसोपा होईल आणि अकस्मात उद्भवणाऱ्या नैसगिर्क आपत्तीच्या वेळी तो मोलाचा ठरेल. गेल्या काही महिन्यांत आलेली नैसगिर्क संकटे, वाढते प्रदूषण आणि पर्यावरणाचा ढळलेला तोल, जागतिक हवामानासंबंधात व्यक्त होणारी भाकिते, पाण्याचा तीव्र होत जाणारा प्रश्न, यमुनेसारख्या नद्यांचे पालटणारे रूप अशा बाबींशी मुकाबला करायचा, तर हाती अचूक माहिती हवी. कोणत्याही संकटाचा यशस्वी सामना करण्यासाठी अचूक ज्ञानाचे शस्त्र हाती असावेच लागते. तेच आता या उपग्रहांमुळे मिळू शकणार आहे.

एकाच वेळी दोन उपग्रह अवकाशात पाठविण्यात आलेल्या यशाचा आनंद होण्यामध्ये ही सर्वच कारणे अंतर्भूत आहेत.

 
</text>
</doc>
