<doc>
<docno>1100022.cms.txt</docno>
<text>
 
धावते जग
दोन बलात्कार, दोन निकष
[ Thursday, May 05, 2005  08:47:16 pm]


मुंबई व दिल्लीतील बलात्काराच्या दोन घटनांतील दोन तरुणींनी वेगवेगळी भूमिका घेतली असली तरी दोघींचीही भूमिका वाखाणण्याजोगीच होती, असे म्हणावे लागेल.

दोन्ही घटना बलात्काराच्या असल्या तरी त्यात मूलभूत फरक आहे. मुंबईतल्या तरुणीचे प्रेम एका तरुणावर जडले होते. ती अल्पवयीन असतानाही तिला लग्नाच्या मोहात पाडून या तरुणाने तिच्याशी संबंध ठेवले. नंतर साळसूदपणे लग्नास नकार दिला. यामुळे चिडून या तरुणीने पोलिसांत धाव घेतली.

आपल्या नशिबाला दोष देत ती गप्प बसली नाही. ती अल्पवयीन असल्याने तिच्या संमतीने जरी कोणी तिच्याशी शारीरिक संबंध ठेवले तरी कायद्याच्या दृष्टीने तो बलात्कारच ठरतो. हे प्रकरण कोर्टात उभे राहिल्यावर दोघांनीही एकमेकांशी लग्न करण्याची इच्छा व्यक्त केली, ती कोर्टाने मान्य केली. त्याप्रमाणे दोघांचा विवाह पोलिस बंदोबस्तात पार पडला. प्रियकराला वठणीवर आणण्यासाठी पोलिसांत जाणे व नंतर तो राजी झाल्यावर त्याच्याशी लग्न करणे या दोन्ही गोष्टी तिच्या कणखर स्वभावाच्या दोन बाजू दर्शवितात.

दिल्लीतील एका नर्सनेही असाच कणखरपणा दाखविला आहे. शांतिमुकुंद हॉस्पिटलमध्ये वॉर्डबॉयने तिच्यावर बलात्कार केला. याआधी दोघांचे कोणतेही संबंध नव्हते, असे या संबंधातल्या बातमीवरून वाटते. या दुदैर्वी घटनेनंतर खचून न जाता तिने त्याला कोर्टात फाशीची शिक्षा व्हावी म्हणून प्रयत्न केले, यावरून हे स्पष्ट होते.

शिक्षा वाचवण्यासाठी बलात्काऱ्याने तिला लग्नाची ऑफर दिली असली तरी तो जखमेवर मीठ चोळण्याचाच प्रकार होता. बलात्कार करायचा आणि प्रेमाचा लवलेश नसतानाही लग्नाची इच्छा व्यक्त करायची, हा प्रकार निर्लज्जपणाचाच म्हणावा लागेल. पश्चात्ताप व नर्सला तिचे आयुष्य पुन्हा सुरू करता यावे या सदिच्छेने ही ऑफर दिलेली नाही, हे स्पष्ट दिसते आहे.

तिने ही ऑफर स्वीकारणे शक्यच नव्हते. त्यामुळे कोर्टाने त्याला जन्मठेपेची शिक्षा सुनावली. ' लग्नाची इच्छा व्यक्त करून आपण सुटू असे आरोपीला वाटले असले तरी तसे होणार नाही, उलट नर्सची बाजू अधिक मजबूत झाली ', असेच न्यायाधीशांनी नमूद केले आहे. मुंबईतल्या घटनेत दोन्ही बाजूंच्या नातेवाईकांनीही समंजसपणा दाखविला, तर दिल्लीत नर्सची आई तिच्या बाजूने ठामपणे उभी राहिली, हेही लक्षात घ्यायला हवे.

बलात्कारित स्त्रीला नावे ठेवण्यास सारेच तयार असतात, किंवा कोरडी सहानुभूतीही व्यक्त करतात. परंतु प्रत्यक्ष मदत करत नाहीत. यामुळे ती स्त्री पूर्णत: एकाकी पडते. तिला आवश्यक असलेला मानसिक आधार या दोन्ही घटनांत मिळाला, हे महत्त्वाचे.

 
</text>
</doc>
