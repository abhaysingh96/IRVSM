<doc>
<docno>1100214.cms.txt</docno>
<text>
 
देश-विदेश
बहिष्कारातून तेलुगू देशम बाहेर
[ Thursday, May 05, 2005  11:58:07 pm]


म. टा. विशेष प्रतिनिधी

नवी दिल्ली : संसदेच्या बजेट अधिवेशनावर राष्ट्रीय लोकशाही आघाडीने टाकलेल्या बहिष्कारातून अंग काढून घेत तेलुगू देशमने गुरुवारी कामकाजात सहभाग घेतल्याने बहिष्काराच्या मुद्द्यावर रालोआतील मतभेद उघड झाले. तर वाजपेयी-मुशर्रफ भेटीबाबत ' रालोआ ' नेत्यांनी केलेला आरोप धादांत खोटा असल्याचे सांगून पंतप्रधान डॉ. मनमोहन सिंग यांनी विरोधकांवर तिखट टीका केली.

तेलुगू देशम संसदीय पक्षाच्या बैठकीत कामकाजात सहभागी होण्याचा निर्णय घेण्यात आला. मात्र, विरोधकांना डावलण्याच्या केंद सरकारच्या प्रवृत्तीचा दोन्ही सभागृहांत विरोध करण्यात येईल, असे पक्षाचे नेते येरेन नायडू यांनी सांगितले. सरकारचा विरोधकांकडे पाहण्याचा दृष्टिकोन लोकशाहीचे संवर्धन करणारा नाही, अशी टीका त्यांनी केली.

राज्यसभेत तेलुगू देशमचे आर. चंदशेखर रेड्डी यांच्या सरकारला धारेवर धरणाऱ्या निवेदनानंतर पंतप्रधानांनी ' रालोआ ' च्या आरोपांचा समाचार घेतला. पाकिस्तानचे अध्यक्ष परवेझ मुशर्रफ यांना सरकारने माजी पंतप्रधान अटलबिहारी वाजपेयी यांना भेटण्यास मज्जाव केल्याचा आरोप धादांत खोटा आहे, असा हल्ला चढवून, विरोधकांचे शब्द आणि कृती यांत महद्अंतर आहे, हे वास्तव जनतेने ओळखावे, असा आक्रमक पवित्रा सिंग यांनी घेतला.

रालोआने संसदेवर बहिष्काराची घोषणा केल्याबरोबर विरोधी पक्षनेते अडवाणी, जसवंतसिंग आणि रालोआचे अध्यक्ष वाजपेयी यांच्याशी आपण स्वत: संपर्क साधला. प्रत्येक विषयावर संसदेत चर्चा करण्याची सरकारची तयारी आहे, असे आश्वासनही दिले. यावेळी या तिघांपैकी एकाने आपल्याला ' सोमवारी वित्त विधेयकावरील चचेर्च्या वेळी रालोआ सदस्य सभागृहात परततील आणि त्याचवेळी बहिष्काराच्या निर्णयाचा फेरविचार होईल ,' असे आश्वासन दिले. पण हा शब्द पाळण्यात आला नाही. ही वस्तुस्थिती असताना, सरकारच्या बेफिकीर वर्तनामुळे विरोधकांचा बहिष्कार चालू आहे, कोंडी फोडण्यासाठी पंतप्रधानांनी कोणतेही प्रयत्न केले नाहीत, असे निवेदन विरोधकांनी करणे केवळ दुदैर्वीच नाही, तर आकलनशक्तीपलीकडचे आहे, असे पंतप्रधान म्हणाले.

 
</text>
</doc>
