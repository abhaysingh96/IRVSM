<doc>
<docno>1100021.cms.txt</docno>
<text>
 
बहुतांची अंतरे
हायकमांडने दहा मिनिटे दिली,हेही नसे थोडके!
[ Thursday, May 05, 2005  08:46:03 pm]


' प्रतीक्षा तीन दिवसांची, भेट दहा मिनिटांची ' ही बातमी वाचली. मुख्यमंत्र्यांची लाचारी पाहून फार वाईट वाटले. या परिस्थितीला हे नेतेच सर्वस्वी जबाबदार आहेत. महाराष्ट्रातील नागरिकांना दुहीचा शाप मिळालेला आहे, असे इतिहासच सांगतो.

स्वातंत्र्यप्राप्तीनंतर या राज्यात तळागाळातील सर्वांना बरोबर घेऊन चालणारे, जनतेच्या समस्यांची जाण असणारे व राज्य प्रगतीपथावर कसे नेता येईल याची जाण, दूरदृष्टी असणारे दोनच नेते होऊन गेले. त्यापैकी एक ( स्व.) यशवंतराव चव्हाण व दुसरे (स्व.) वसंतराव नाईक. यांच्यामागे संपूर्ण महाराष्ट्र एकदिलाने उभा राहिला. चव्हाणांच्या शब्दाबाहेर जाण्याची कोणाचीही हिंमत नव्हती. या दोन मुख्यमंत्र्यांच्या काळातच महाराष्ट्राने प्रगतीची कास धरली व प्रगती केली. नंतर या प्रगतीत थोडी भर टाकली ती ( स्व.) वसंतदादांनी व शरद पवारांनी. नंतरच्या काळात जे म्हणून मुख्यमंत्री झाले, ते आपला पाच वर्षाचा काळ पूर्ण करू शकले नाहीत ; कारण त्यांच्यात सर्वांना बरोबर घेऊन चालण्याची कुवतच नव्हती ; विकासाची दूरदृष्टी तर सोडूनच द्या. म्हणून हायकमांडला राज्याच्या कारभारात दखलअंदाजी करायला आयतीच संधी मिळाली.

आजही राज्याच्या सर्व समस्यांची जाण असलेला, सर्वांना बरोबर घेऊन चालणारा शरद पवार नावाचा एकमेव नेता आहे ; पण त्यांच्यावरही आता जनता विश्वास ठेवायला तयार नाही ; कारण त्यांनी आपली वैचारिक भूमिका वेळोवेळी बदलली आहे. त्यांना आपण देशपातळीवर राजकारण करावे की राज्यपातळीवर, हेच अजूनही ठरविता आलेले नाही. सदैव गोंधळलेल्या मन:स्थितीत ते असतात. या नेत्यांनीच हायकमांडचे हात बळकट केले, म्हणून मंत्रिमंडळात छोट्याशा बदलाची परवानगी मिळविण्याकरिता हायकमांडच्या दरवाजावर तिष्ठत उभे राहावे लागते. जनहित ध्यानी ठेवून आपल्या राज्याचा कारभार कसा हाकायचा, कोणाला मंत्रिमंडळात घ्यायचे, याचे सर्वाधिकार मुख्यमंत्र्यांनाच असायला हवेत, हायकमांडला नव्हे. हायकमांडने भेटीसाठी दहा मिनिटे दिली हेही नसे थोडके!

श्ाीकृष्ण प्रभू, पुणे.

 
</text>
</doc>
