<doc>
<docno>1099940.cms.txt</docno>
<text>
 
देश-विदेश
गोव्यात आजपासून वाइन महोत्सव
[ Thursday, May 05, 2005  07:49:56 pm]


म. टा. प्रतिनिधी

पणजी : काठोकाठ भरू द्या प्याला...फेस भराभर उसळू द्या...या कवितेचा काठोकाठ अनुभव घ्यायचा असेल तर तुम्ही 6 ते 8 मे या कालावधीत गोव्यात यायलाच हवं. कारण इथे भरतोय देशातला पहिला वाइन महोत्सव. या मद्याची धुंदी तनमनात भिनवताना वाइनशौकिनांच्या मनोरंजनासाठी असेल तो खाद्यपदार्थ, रॉक, जॅझ, फॅशन, चित्रपट यांचा जलसा...

गोवा पर्यटन विकास महामंडळातफेर् (जीटीडीसी) पणजीतील आयनॉक्स परिसरात आयोजित या महोत्सवाचं नाव आहे द ग्रेप एस्केप. तीन दिवस चालणारा हा महोत्सव केवळ वाइनपुरताच मर्यादित नसून त्यात अन्य गोष्टींचाही समावेश असेल, असे जीटीडीसीचे व्यवस्थापकीय संचालक संदीप जॅक्स यांनी सांगितलं तरी त्यात वाइनला प्राधान्य आहे हे स्पष्टच आहे.

आंतरराष्ट्रीय आणि स्थानिक वाइन उत्पादकांना एकत्र आणणाऱ्या या महोत्सवात मनोरंजन, हॉटेल, फॅशन, कलाक्षेत्रातले मान्यवरही सहभागी होणार आहेत.

दाक्षंच नव्हे तर कोकम, जांभूळ अशा अनेक प्रकारच्या फळांपासून बनवलेल्या वाइनचे विविध देशीविदेशी प्रकार या महोत्सवात मांडले जाणार आहेत आणि महत्त्वाचं म्हणजे त्यांची चवही चाखायला मिळेल. या वाइनप्राशनासाठी रात्री सात ते आठ या वेळेत एक खास सत्रच आयोजण्यात आलंय. वाइनपासून बनवलेल्या खाद्यपदार्थांचेही प्रदर्शन या महोत्सवात मांडले जाणार आहेत आणि ते कसे बनवावेत याचं मार्गदर्शन नामवंत शेफ करतील.

या महोत्सवानिमित्त कॉरिडर ऑफ कलर्स हे कलाप्रदर्शन भरणार असून, त्यात राजेंद उसपकर, प्रदीप नाईक, हितेश पानकर, शिल्पा मयेकर, अजय कोठावळे आदींच्या कलाकृती असतील. शिवाय मुंबई, शिलाँग, दिल्ली, बंगलोर, गोवा येथील बँड आपल्या संगीताने उपस्थितांचे मन रिझवतील. समर टाइम फॅशन शोमध्ये सोनाली साळकर, मनजीतसिंग, जुगनू हे डिजायनर आपली कला पेश करतील. याव्यतिरिक्त महोत्सवाप्रीत्यर्थ आयनॉक्समध्ये खास चित्रपट दाखवले जाणार आहेत.

ताज एक्झॉटिका, हॉलिडे ईन, टिटो अँड रिव्हर कॅफे, शँपेन इंडेज, ग्रोव्हर व्हिनेयार्ड्स, जॉन डिस्टिलरीज, स्प्रिंगफील्ड, लिक्विड गोल्ड आदी नामवंत ब्रँड या महोत्सवामध्ये सहभागी होत आहेत. राज्यपाल एस सी जमीर यांच्या हस्ते महोत्सवाचे उद्घाटन होईल.

 
</text>
</doc>
