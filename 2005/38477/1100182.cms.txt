<doc>
<docno>1100182.cms.txt</docno>
<text>
 
महामुंबई
विनयभंगाची तक्रार दबावामुळेच!
[ Thursday, May 05, 2005  11:40:51 pm]


म. टा. प्रतिनिधी

मुंबई : बोरिवली रेल्वेस्थानकालगत लोकल ट्रेनमध्ये महिला प्रवाशाच्या विनयभंग प्रकरणाला वेगळीच कलाटणी मिळाली असून संबंधित रेल्वे पोलिस हवालदाराचा विनयभंग करण्याचा हेतू नसल्याचा जबाब संबंधित महिला प्रवाशाने रेल्वे पोलिसांकडे नोंदविला आहे.

गेल्या शुक्रवारी रात्री चर्चगेटहून विरारकडे निघालेल्या लोकलमधील महिलांच्या डब्यात सायमन कोळी हा पोलिस हवालदार ड्युटीवर असताना रात्री साडेदहाच्या सुमारास डब्यात दोन महिलांमध्ये भांडण झाले. सायमनने ते सोडवण्याचा प्रयत्न केला. तरीही भांडण सुरूच होते. अखेर सायमनने एका महिलेचा हात धरून बाजूला खेचले, तर दुसऱ्या महिलेला मारले. त्यामुळे सर्वच महिला संतप्त झाल्या. बोरिवलीत लोकल थांबल्यावर डब्यातील महिलांनी पोलिस ठाण्यावर मोर्चा काढला. डब्यातील हवालदाराने असभ्य वर्तन करून या महिलेचा विनयभंग केल्याची तक्रार तिने दाखल केली. रेल्वे पोलिस आयुक्तांनी या प्रकाराची गंभीर दखल घेऊन सायमनला तातडीने निलंबित करण्याचे आदेश दिले होते. तसेच या प्रकरणाचा सखोल तपास करण्याचे आदेशही खोपडे यांनी दिले होते.

मात्र या घटनेनंतर यातील महिलेने पोलिसांकडे या हवालदाराचा विनयभंगाचा उद्देश नसल्याचा जबाब दिला आहे. भांडण सोडविण्यासाठी त्याने आपल्याला चापट मारली, हे खरे आहे. मात्र त्याने विनयभंग केला नाही. इतर प्रवाशांच्या दबावामुळे आपण विनयभंगाची तक्रार दिली, असेही तिने म्हटले आहे. यासंदर्भात पोलिस आयुक्त खोपडे यांच्याशी संपर्क साधला असता ते म्हणाले की, आपण इतर महिलांचा जाबजबाबही नोंदवत आहोत. त्यावरून या हवालदाराचा विनयभंगाचा उद्देश नसल्याचे स्पष्ट झाल्यास आपण त्याच्यावरील गुन्हा मागे घेऊ. तसेच निलंबनाची कारवाई देखील मागे घेण्यात येईल, असे त्यांनी सांगितले.

 
</text>
</doc>
