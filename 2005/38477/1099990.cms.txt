<doc>
<docno>1099990.cms.txt</docno>
<text>
 
अर्थव्यवहार
सेंटॉरच्या विक्रीची कोणत्याही यंत्रणेमार्फत खुली चौकशी करा
[ Thursday, May 05, 2005  08:26:04 pm]


म. टा. विशेष प्रतिनिधी

नवी दिल्ली : मुंबईतील जुहू सेंटॉर हॉटेलच्या निर्गुंतवणुकीच्या माध्यमातून झालेल्या विक्रीप्रकरणी कोणताही घोटाळा अथवा गैरव्यवहार झाला नसल्याचा खुलासा माजी निर्गुंतवणूकमंत्री अरुण शौरी यांनी केला आहे. या व्यवहाराची सीबीआयपासून केंदीय दक्षता आयोगापर्यंत कोणत्याही यंत्रणेमार्फत खुली चौकशी व्हावी. चौकशीच्या कामकाजाचे अवलोकन करण्याची खुली परवानगी प्रसारमाध्यमांनाही द्यावी, असा आक्रमक पवित्रा त्यांनी घेतला.

सेंटॉरप्रकरणी अर्थमंत्री चिदंबरम यांनी बुधवारी लोकसभेत केलेल्या निवेदनाचा शौरी यांनी उल्लेख केला. सेंटॉरच्या व्यवहारात मी सक्रिय रस घेतला हा अर्थमंत्र्यांचा आरोप खरा आहे. खात्याच्या प्रत्येक कामकाजात मी रस घेत होतो, असे ते म्हणाले.

एअर इंडियाकडे मालकीहक्क असलेल्या जुहू सेंटॉरच्या निर्गुंतवणुकीचा प्रस्ताव प्रथमत: सरकारकडे 1996 मध्ये आला. त्यावेळी केंदात देवेगौडा यांच्या सरकारमध्ये चिदंबरमच अर्थमंत्री होते. निर्गुंतवणूक आयोगाचा सेंटॉरबाबतचा अहवाल 1997 मध्ये आला तेव्हाही चिदंबरमच अर्थमंत्री होते. आपण केवळ सुरू असलेल्या या प्रक्रियेला पुढे नेले, असा पलटवार शौरी यांनी केला.

निर्गुंतवणुकीच्या कोणत्याही व्यवहारात मूल्यनिर्धारण कायमच वादग्रस्त ठरत आले आहे. तत्कालीन सरकारने या व्यवहाराबाबत जो निर्णय घेतला तो तेव्हाच्या परिस्थितीनुरूप योग्यच होता, असा बचाव त्यांनी खरी किंमत गृहित का धरली नाही, याचा खुलासा करताना केला.

 
</text>
</doc>
