<doc>
<docno>1100040.cms.txt</docno>
<text>
 
लेख
सुदर्शन यांचे समाधान आपण का हिरावून घ्या?
[ Thursday, May 05, 2005  08:54:45 pm]


राष्ट्रीय स्वयंसेवक संघातील स्वयंसेवकांची जी बौद्धिक पातळी असते, तेवढीच भारतातील सर्वच लोकांचीही आहे, असे समजून संघाचे सरसंघचालक, संघपरिवाराचे कतेर्करविते कुटुंबप्रमुख के. एस. सुदर्शन यांनी निरनिराळ्या विषयांवरील आपले पांडित्य प्रकट करण्याचा सपाटा लावला आहे. त्यांचे ताजे पांडित्य आहे बेचाळीसच्या ' चले जाव चळवळी ' बद्दलचे. ही चळवळ दिशाहीन होती, असे सुदर्शन यांचे म्हणणे आहे. असो बापडे. डोक्यावरची काळी टोपी डोळ्यावर ओढून सगळीकडे गुडूप अंधार पसरलेला आहे, असे कोणी म्हटले तर त्याचे समाधान आपण कशाला हिरावून घ्या ?

पण ' चले जाव ' चळवळ दिशाहीन ठरवताना सुदर्शन यांनी एक सत्य सांगितले, हे बरेच झाले. या चळवळीपासून संघ शेकडो कोस दूर होता, हे सुदर्शन यांनी सांगून टाकले आहे. आतापर्यंत संघाचे अनेक स्वयंसेवक या चळवळीत सामील झालेले होते, असे सांगितले जात होते आणि त्यासाठी राऊंड-अपमध्ये काही काळ बंदिवान झालेले अटल बिहारी वाजपेयी यांचे उदाहरण देण्यात येत असे. त्या वेळी मी स्वयंसेवक आहे, असा जप करण्यासारखा वाजपेयींना कंठ फुटला नव्हता, ही गोष्ट निराळी.

' चले जाव चळवळ ' दिशाहीन होती, असे सुदर्शन यांना वाटत असले तरी या चळवळीची दिशा काय आहे, ब्रिटिश सरकारची काय दशा होणार आहे, हे व्हाइसरॉय लिनलिथगो याने ओळखले होते. 1857 नंतरचा सर्वात प्रचंड उठाव असे ' चले जाव ' चळवळीचे स्वरूप होते, असे लिनलिथगोने म्हटले होते.

' चले जाव ' चळवळ दिशाहीन होती अशी मल्लीनाथी करून सुदर्शन यांनी हात झटकून टाकले आहेत. 1940 पर्यंत संघाची स्वयंसेवक संख्या लाखापर्यंत पोचली होती. या फौजफाट्याच्या जोरावर ' चले जाव ' चळवळीला दिशा द्यायला संघ पुढे सरसावला नव्हता. चळवळ चिरडून टाकण्यासाठी ब्रिटिश सरकारने दडपशाहीचा, अत्याचाराचा कहर चालवला होता. लोक, अगदी पोरेसोरेसुद्धा, आपल्याला पटेल त्याप्रमाणे ब्रिटिशांच्या आव्हानाचा सामना करीत होते ; पण संघ मात्र चळवळ दिशाहीन असल्याचे कारण देऊन शिलंगणाचे संचलन करण्याच्या बहादुरीवर समाधान मानत होता.

बेचाळीसची चळवळ सुरू होण्यापूवीर् स्टॅफर्ड क्रिप्स भारतात येऊन गेले होते. त्यांनी जी योजना पोतडीतून बाहेर काढली, तीत ब्रिटिश साम्राज्यवाद्यांच्या भावी पावलांची चाहूल होती. अखंड हिंदुस्थानच्या गर्जना करणारे लोक ब्रिटिश साम्राज्यशाहीचा पाडाव करण्यासाठी चले जाव चळवळीत सामील झाले नाहीत. आपली तेवढी कुवत नाही, याची त्यांना जाणीव होती.

संघपरिवाराला एक गोष्ट चांगली जमते. चळवळ दिशाहीन म्हणून तिच्याकडे पाठ फिरवता येते आणि त्या चळवळीला विरोध केला म्हणून कम्युनिस्टांवर तोंडसुखही घेता येते. सरसंघचालक सुदर्शन यांना जेव्हा फुरसत मिळेल, तेव्हा संघावर ब्रिटिशांचा रोष केव्हा झाला होता ते एकदा सांगावे. गांधीजींनी चळवळ सुरू केली की, हरिजन सेवक संघ, चरखा संघ अशा संस्थांनाही ब्रिटिशांच्या रोषाची झळ लागत असे. संघाच्या बाबतीत असे काही घडले आहे काय ?

वसंत प्रधान

 
</text>
</doc>
