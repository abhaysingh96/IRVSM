<doc>
<docno>1100056.cms.txt</docno>
<text>
 
अग्रलेख
असंतोषाचे जनक!
[ Thursday, May 05, 2005  09:01:06 pm]


महाराष्ट्राच्या स्थापनेनंतर प्रथमच त्सुनामी लाटेप्रमाणे येऊन आदळलेल्या वीजटंचाईवर मात करण्यासाठी राज्य सरकारने गेल्या आठवडाभरात युद्धपातळीवर प्रयत्न सुरू केले असले, तरी त्यामुळे राज्यातील जनतेला दिलासा मिळालेला नाही. त्याचवेळी या प्रश्नचे राजकीय भांडवल करून परस्परांवर कुरघोडी करण्यात गुंतलेल्या राजकीय पक्षांकडे बघून मात्र लोकांच्या अंगाची संतापाने काहिली होत आहे.

राज्याच्या ग्रामीण भागांत दिवसाकाठी नऊ तास लोडशेडिंग करण्याचा निर्णय घेणे सरकारला भाग पडले, तेव्हा आपण ' असंतोषाचे जनक ' ठरणार आहोत, याची कल्पना सत्ताधाऱ्यांना आली नसेल असे नाही. पण सध्याचे राज्यातील सरकार हे आघाडी सरकार आहे आणि त्यातील विविध पक्षांच्या नेत्यांचाही याच प्रश्नवरून परस्परांवर मात करण्याचा अत्यंत अश्लाघ्य प्रयत्न सुरू आहे ; तर शिवसेना आणि भारतीय जनता पक्ष यांच्यासारख्या विरोधी पक्षांनीही आपले गेले काही दिवस विस्मरणात गेलेले अस्तित्व जाणवून देण्याचा प्रयत्न चालविला आहे.

मुळात लोडशेडिंगची व्याप्ती गेल्या आठवड्यात अचानक मोठ्या प्रमाणावर वाढली, तेव्हाच वीजटंचाईमुळे संतप्त झालेल्या लोकांच्या भावनांचा उदेक विविध मार्गाने झाला होता. वीज मंडळाच्या अधिकाऱ्यांना घेराव घालण्यापासून लोकांनी सुरुवात केली आणि त्याची परिणती विविध ठिकाणी मंडळाच्या कार्यालयाची मोडतोड करण्यापासून कार्यालयांना आगी लावून देण्यापर्यंत झाली. गेल्या दहा-अकरा वर्षांत महाराष्ट्राला सर्वपक्षीय सत्ताधारी लाभले आणि सध्याच्या वीजटंचाईला हे सारेच जबाबदार आहेत, ही बाब आता लपून राहिलेली नाही. त्यामुळे कोणा एकावर या प्रश्नचे खापर फोडता येणार नाही, हे जनता आता समजून चुकली आहे.

सध्या राज्यात उफाळून आलेला असंतोष हा कोण्या एका राजकीय पक्षाविरुद्ध वा एखाद्या विशिष्ट नेत्याच्या विरोधात आहे, असे समजण्याचे कारण नाही आणि हा उदेक बऱ्याच प्रमाणात उत्स्फूर्त होता असे गृहीत धरण्यास प्रत्यवाय नसावा. पण शिवसेना आणि भाजप नेत्यांची या संदर्भातील आगखाऊ वक्तव्ये बघता, त्याची ' प्रेताच्या टाळूवरील लोणी खाण्याचा प्रकार ' याच शब्दांत संभावना करावी लागेल! मुळात या प्रश्नचे राजकीय भांडवल करण्याचा प्रयत्न शरद पवार यांनी ज्येष्ठ सनदी अधिकारी माधव गोडबोले यांच्यावर केलेल्या आरोपांनी सुरू झाला आणि नंतरचे चार दिवस पवार-गोडबोले असा कलगीतुरा सुरू राहिल्याने लोकांची या ऐन उन्हाळ्यात करमणूक मात्र झाली. तेवढ्या श्रेयाचे ते खचितच धनी आहेत! त्यानंतर खुद्द मुख्यमंत्री विलासराव देशमुख यांनी ' सध्याच्या वीजटंचाईला गोडबोले यांचा अहवाल कारणीभूत नसल्याचे ' विधान करून आगीत तेल ओतले. पण आपल्या या विधानांमुळे राज्यातील जनतेचा क्षोभ वाढत चालला असून त्याची परिणती वीज मंडळाच्या मालमत्तेची हानी होण्यात होत आहे,

एवढेही भान या मंडळींना राहिलेले नाही. या नुकसानीची व्याप्ती वाढत राहिली, तर त्यामुळे मंडळाच्या कार्यक्षमतेवर आणखी दुष्परिणाम होऊ शकतो. त्यामुळे सध्याच्या परिस्थितीत खरी गरज राज्यातील जनतेची समजूत काढण्याची आहे. केंदाकडून मिळत असलेल्या सहकार्यामुळे राज्याला जादा वीज उपलब्ध होण्याची शक्यता निर्माण झाली आहे. अपारंपरिक सोतातून तीन हजार मेगावॉटच्या आसपास वीजनिमिर्ती करण्याच्या दृष्टीने पाऊले उचलली जात आहेत. हा ' बैल गेला नि झोपा केला! ' असा प्रकार आहे हे मान्य केले, तरी या हालचालींची जनतेला माहिती करून देण्याची गरज आहे. पण जनतेशी नाळ तुटलेले राजकारणी यापासून दूर आहेत.

विरोधी पक्ष हे लोकांच्या उदेकाला खतपाणी घालून, त्यातून राजकीय लाभ उठवू पाहत आहेत. तर लोकभावनेचा रेटा पाहून या आंदोलनांमध्ये सहभागी होण्याची परवानगी राष्ट्रवादी काँग्रेसचे लोकप्रतिनिधी आपल्याच पक्षश्रेष्ठींकडे मागत आहेत. हा सारा प्रकार किळसवाणा तसाच उबग आणणारा आहे. खुद्द पंतप्रधानांनी आता या प्रश्नत लक्ष घातले असून पुढच्याच आठवड्यात त्यांची या प्रश्नवर महाराष्ट्रातील नेत्यांशी बैठक होणार आहे.

गेल्या दोन दिवसांत पुणे-नाशिकसह महाराष्ट्राच्या काही भागांत वरुणराजाने कृपा केल्यामुळे उन्हाळ्याच्या काहिलीतून लोकांची काही प्रमाणात सुटका झाली. कोयना धरण परिसरातही गेल्या दोन दिवसांत बऱ्यापैकी वृष्टी झाली. त्यामुळे मिळालेला दिलासा हा तात्पुरता आहे, हे साऱ्यांनाच ठाऊक आहे. नियमित पावसाळा सुरू होण्यास किमान महिना लागणार आहे. त्यामुळे लोडशेडिंगच्या तडाख्यातून महाराष्ट्राची तातडीने मुक्ती होण्याची शक्यता नाही. या पार्श्वभूमीवर राज्यातील जनतेची सहनशीलता पुढेही टिकून राहील, याची काळजी सर्वांनीच घ्यायला हवी.

 
</text>
</doc>
