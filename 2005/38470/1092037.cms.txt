<doc>
<docno>1092037.cms.txt</docno>
<text>
 
महामुंबई
बिल्डर्सच्या खिशात महसूल खातं
[ Thursday, April 28, 2005  06:02:10 pm]


शशी करपे

वसईत बांगलादेशी नागरिक आढळून आल्यानंतर केलेल्या खुलाशामुळे महसूल खात्यातील भ्रष्टाचाराची चर्चा वसईत सुरू झाली आहे. भ्रष्टाचारात तलाठी कार्यालयापासून तहसीलदार, प्रांत आणि जिल्हाधिकारी कार्यालयाची साखळी तयार झाल्याचीच धक्कादायक माहिती हाती आली आहे. महसूल खात्यातील या कारभाराशी सर्वसामान्यांशी तसा थेट संबंध येत नसला तरी वसईसारख्या परिसरात जमिनीची कामं त्यांच्याशी निगडीत आहेत. त्यासाठी होणारा खर्च बिल्डर शेवटी फ्लॅट खरेदी करणाऱ्या सर्वसामान्यांच्याच माथी मारत असतो ही बाब विसरून चालत नाही. म्हणूनच त्यांची कार्यपद्धती सर्वांसमोर येणं काळाची गरज बनली आहे. दुसरीकडे महसूल खात्यातील अनागोंदी कारभारामुळे सरकारचा दरवषीर् कोट्यवधी रुपयांचा महसूलही बुडत असल्याचं निदर्शनास आलं आहे.

शहरीकरण होत असलेल्या भागात महसूल खात्याला महत्त्वाचं स्थान आहे. धनाढ्य बिल्डरांनी हे खातंच खिशात टाकल्यासारखी परिस्थिती पहावयास मिळते. याठिकाणी राबता धनाढ्य बिल्डर आणि जमीन दलालांचाच असतो. सर्वसामान्यांची इथं सहजासहजी डाळ शिजतच नाही. तलाठी कार्यालय हे महसूल खात्याचं मूळ आहे. इथूनच भ्रष्ट कारभाराची सुरुवात होते. वसई पोलिसांनी कोंम्बिंग ऑपरेशनमधे शेकडो बांगलादेशी नागरिक पकडले. ते बांगलादेशी असल्याचं आढळून आलं. पण त्यांच्याजवळ रेशनकार्डापासून मतदान ओळखपर्यंतची सरकारी कागदपत्रं आढळून आली. त्यामुळे पोलिस कारवाई करू शकले नाही. अर्नाळा, नालासोपारा, गास आणि वसई गाव परिसरात बांगलदेशी नागरिकांचं मोठ्या प्रमाणावर वास्तव्य आहे. पण महसूल खात्याने दिलेल्या कागदपत्रांमुळे पोलिसांचे हात बांधले गेले आहेत. या संदर्भात पोलिस उपअधीक्षक डॉ. महेश पाटील यांनी तहसीलदारांकडे तक्रार केली. तेव्हा जुनी रेशनकार्डावरूनच नवी कार्ड दिल्याची माहिती देण्यात आली.

जुनी रेशनकार्ड आणि ती मिळवण्यासाठी लागणारी कागदपत्रं मात्र तहसीलदार कचेरीत नसल्याचं सांगण्यात आलं. म्हणूनच रेशनकार्डाबाबतच संशय व्यक्त केला जात आहे. शहरातील प्रत्येक तलाठी कार्यालयात अवघ्या पाचशे रुपयांत कोणतेही पुरावे नसताना रेशनकार्ड मिळत असल्याने नव्याने राहायला येणारे जुनी रेशनकार्ड रद्द करून घेतच नाहीत, अशी माहिती हाती आली आहे. तलाठ्याला आणि तहसीलदार कार्यालयातील अधिकाऱ्यांपासून कर्मचाऱ्यांपर्यंत प्रत्येकाला मदतनीस म्हणून खाजगी कामाला माणसं ठेवण्यात आली आहेत. हीच माणसं दलालीची कामं करताना दिसतात. महसूल खात्याच्या भरारी पथकाने अचानक धाड टाकली तर तलाठी कार्यालय आणि तहसीलदार कार्यालयात अशाप्रकारे काम करणारी अनेक माणसं हाती लागतील.

रेशनकार्ड बनवून देणं महसूल खात्यातलं एकदम मामूली काम आहे. सातबारा उताऱ्यातील फेरफारापासून एनए परवानगी मिळवणं ही सगळ्यात मोठी आणि अतिशय खचिर्क कामं आहेत. यातून सरकारच्या तिजोरीत नाममात्र पैसा जात असला तरी अधिकारी- कर्मचाऱ्यांचा भाव मात्र भलताच आहे. प्रत्येक कामाचा दर फुटामागे ठरवण्यात आलेला असतो. त्यासाठी तलाठी कार्यालयापासून थेट जिल्हाधिकारी कार्यालयापर्यंत यंत्रणा बांधली गेली आहे.

महसूल खात्यातील गैरप्रकार कशा प्रकारे चालतो त्याची काही माहिती हाती आली आहे. बागायती जमिनी कूळकायदा कलम 32 ग अन्वये करता येत नाहीत. मात्र सातबारा उताऱ्यात शेतजमीन दाखवून 32 ग नुसार जमीन विक्रीचे सर्रास व्यवहार केले जात आहेत. आदिवासींच्या अथवा आदिवासी कूळ असलेल्या जमिनींची विक्री करता येत नाही. त्यावरही रामबाण उपाय महसूल खात्यानेच शोधून दिला आहे. तहसीलदारांक डे मालकामार्फत कूळ नाही असा अर्ज सादर केला जातो. त्यानंतर महसूल खात्यातील संबंधित साक्षीपुराव्यांचा तपास न करता आदिवासींची नावं परस्पर कमी करण्याचा आदेश काढतात. त्यानंतर सातबारा उताऱ्यात तशी नोंद करून जमीन विकण्याचा मार्ग मोकळा केला जातो. लाखो रुपयांची उलाढाल होणाऱ्या या व्यवहारात सरकारी तिजोरीत मात्र नाममात्र महसूल जमा होतो.

एनए अर्थात अकृषिक दाखला हा सर्वात महत्त्वाचा घटक आहे. त्याशिवाय जमिनीवर एक इंचही बांधकाम करता येत नाही. त्यासाठी तलाठी कार्यालयापासून थेट जिल्हाधिकारी कार्यालयात सेटींग लावावी लागते. सर्वप्रथम तालुका निरीक्षक अभिलेखाकडून जमिनीचा नकाशा मिळवावा लागतो. त्यांच्याकडे वजन टाकलं की आपल्याला हवा तसा नकाशा दिला जातो. त्या नकाशाच्या मदतीने सिडकोकडे बांधकाम परवानगीसाठी अर्ज केला जातो. सिडकोकडेही वजन टाकलं की तुमच्या कागदपत्रांची सत्यता पडताळून पाहिली जात नाही. सिडकोनंतर एनएसाठी फाईल तलाठी कार्यालय, तहसीलदार कार्यालय, प्रांत कार्यालय आणि अंतिम मंजुरीसाठी जिल्हाधिकारी कार्यालयात पोहोचते. प्रत्येक टेबल मॅनेज केलं की काम फत्ते होतं. त्यासाठीचा भाव प्रति फूटामागे आकारला जातो. बिल्डर ते पैसे फ्लॅटधारकांच्या माथी मारतात. त्यामुळेच फ्लॅटखरेदीसाठी जादा भाव द्यावा लागतो.

एनएसंदर्भात आणखी एक धक्कादायक माहिती हाती आली आहे. वसई पोलिसांनी नुकतीच रिसॉर्टवर कारवाई केली. तेव्हा काही रिसॉर्टचालकांकडे एनएची परवानगी आढळून आली. बहुतेक रिसॉर्ट सीआरझेडच्या अंतर्गत आहेत. असं असताना त्यांच्या जमिनी एनए झाल्याच कशा याचीही चौकशी होण्याची गरज वर्तवण्यात येते. त्याचबरोबर युएलसी अर्थात कमाल जमीन धारणा कायद्याचीही वसईत पायमल्ली होत असल्याचं निष्पन्न झालं आहे. वसईतील काही गावांमध्ये कमाल जमीन धारणा कायदा लागू आहे. पण या गावांमधील जमिनींचा भाव वधारला असल्याने सरकारी अधिकाऱ्यांच्या संगनमताने अनेक जमिनी या कायद्यातून सोडवून घेतल्या गेल्याची माहिती मिळाली आहे. खोटी कागदपत्रं आणि प्रतिज्ञापत्रांच्या आधारे जमिनी या कायद्यातून मुक्त करण्याचा सपाटा धनाढ्य बिल्डरांनी लावला आहे. तर डेव्हलमेण्ट अग्रीमेण्ट बनवल्याशिवाय जमिन खरेदी-विक्रीचा व्यवहार होत नसताना असे अनेक बेकायदा व्यवहार या ठिकाणी दररोज होत आहेत.

बांगलादेशी नागरिकांच्या निमित्ताने महसूल खात्यातील गैरप्रकाराची ही फक्त ठळक माहिती उजेडात आली आहे. महसूल खात्यातील अधिकाऱ्यांच्या संगनमताने असे व्यवहार दररोज मोठ्या प्रमाणावर होत असल्याने सरकारचा कोट्यवधीचा महसूल बुडत आहे. पण स्वत:ची तिजोरी भरण्यात मश्गुल असलेल्या अधिकाऱ्यांना त्याची ना खंत ना खेद. त्यासाठी महसूल खात्याचीच सफाई करण्याची वेळ आली आहे.

 
</text>
</doc>
