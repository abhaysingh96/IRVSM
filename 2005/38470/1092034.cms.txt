<doc>
<docno>1092034.cms.txt</docno>
<text>
 
महामुंबई
बसीन कॅथॉलिक बँकेचं विमा क्षेत्रात पदार्पण
[ Thursday, April 28, 2005  06:00:16 pm]


मुंबई टाइम्स टीम

वसई : बसीन कॅथॉलिक बँकेने सर्वसाधारण विमा क्षेत्रात पदार्पण केलं असून तसा करार द ओरिएण्टल इन्शुरन्स कंपनीबरोबर केला. या करारावर बँकेच्या वतीने बँकेचे अध्यक्ष मायकल फुटर््याडो आणि महाव्यवस्थापक सिल्व्हेस्टर लोपीस यांनी तर इन्शुरन्स कंपनीच्या वतीने सहाय्यक महाव्यवस्थापक डॉ. व्ही. एन.भार्गव यांनी सह्या केल्या. हा करार तूर्त एक वर्ष मुदतीचा आहे.

रिर्झव्ह बँकेने सहकारी बँकांना सरकारी उपक्रम राबवून इतर व्यवसाय करण्याची परवानगी दिली आहे. म्हणून बँकेने विमा व्यवसायात उतरण्याचा धाडसी निर्णय घेतला आहे. यापुढे ग्राहकाला कर्ज देताना चोरी, घरफोडी, आग, भूकंप यांच्यापासून संरक्षण मिळवण्यासाठी उतरावे लागणारे विमे कोणत्याही मध्यस्थांखेरीज थेट ओरिएन्टल इन्शुरन्सकडून उपलब्ध होतील. बँकेचा भर नफा मिळवण्यापेक्षा ग्राहकाला चांगली सेवा देण्यावर, त्यांच्या अडचणी दूर करण्यावर आहे. याच दृष्टिकोनातून बँकेने मुख्य कार्यालय आणि झेंडाबाजार शाखेत दस्तऐवज फ्रँकींग मशीन आणली असून ग्राहकांची स्टॅम्पिंगची अडचण दूर केली आहे, अशी माहिती मायकल फुटर््याडो यांनी या प्रसंगी दिली.

विमा व्यवसायात पर्दापण करणाऱ्या बँकेला आम्ही आमची सेवा बँकेच्या शाखांशी जाऊन देणार आहोत. या सुविधेमुळे ग्राहकाचा मनस्ताप कमी होणार आहे. वेळही वाचणार आहे. ग्राहकांची क्लेम सेटलमेंटही तत्परतेने करणार आहोत, असं भार्गव यांनी सांगितलं. बँक इन्शुरन्स ही नवीन संकल्पना आता रुढ झाली असून रिर्झव्ह बँकेच्या मार्गदर्शक तत्वानुसार यापुढे बँक आणि इन्शुरन्स कंपन्या हातात हात घालून वाटचाल करतील, असं बँकेचे महाव्यवस्थापक सिल्वेस्टर लोपीस यांनी सांगितलं. बँके च्या उपाध्यक्षा डॉमनिका डाबरे, बँकेचे उपमहाव्यवस्थापक आल्बर्ट अथाईड, सहाय्यक महाव्यवस्थापक मायकल डायस तसंच अन्शरिन्स कंपनीचे विभागीय व्यवस्थापकजी. आर. साऊल, एस. कन्नगी या वेळी उपस्थित होते.

 
</text>
</doc>
