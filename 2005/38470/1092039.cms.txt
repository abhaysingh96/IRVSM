<doc>
<docno>1092039.cms.txt</docno>
<text>
 
महामुंबई: मुंबई टाइम्स
एका ममताची कहाणी...
[ Thursday, April 28, 2005  06:03:24 pm]


मुंबई टाइम्स टीम

मॉर्गमध्ये (शवागार) जाऊन मृत व्यक्ती पाहताना त्यांच्या अंगावर काटा यायचा...पोलिस ठाण्याच्या हद्दीत डेड बॉडी सापडल्याचं कळलं की, काळजात धस्स व्हायचं...सहा वर्षांची हरवलेली मुलगी शोधताना चेंबूरमधल्या पालकांची रडवेली अवस्था पाहून शेजाऱ्यांनाही भरून यायचं...मात्र पोलिसांच्या मदतीनं हे पालक बालसुधारगृहात पोहोचले आणि पाच महिने त्यांच्यापासून दूर गेलेलं त्याचं गोजिरवाणं पाखरू सुखरूप जिवंत असल्याचं पाहून त्यांच्या आसवांचा बांध फुटला...

चेंबूर भागातून गेल्या नोव्हेंबर महिन्यात ममता नंगालिया ही सहा वर्षांची मुलगी हरवली होती. प्रातविर्धीसाठी जाताना ममताला तिची आई बाहेर उभी करून गेली. प्रसाधनगृहातून परतल्यावर तिला ममता बाहेर दिसली नाही. तिने बरीच शोधाशोध केली. पण थांगपत्ता लागला नाही. शेवटी ममता हरवल्याची तक्रार पोलिसांत नोंदवण्यात आली. संशयित म्हणून प्रसाधनगृहाच्या जवळ सफाई करणाऱ्याला ताब्यात घेऊन त्याची बरेच दिवस चौकशी करण्यात आली. मात्र त्याच्याकडून काहीच माहिती मिळाली नाही. दरम्यान ममताचे आईवडील तिला वेड्यासारखे शोधत होते. हॉस्पिटल्सच्या मॉर्गमध्ये जाऊन तिथले मृत मुलांचे देह पाहताना त्यांच्या अंगावर काटा यायचा. त्यात आपली छकुली नसल्याचा आनंद त्यांच्या वेदना काही प्रमाणात कमी करत असे. पोलिसांना अनोळखी मृतदेह सापडल्याचं कळलं की, ममताचे वडील मालाराम नंगालिया तिथे जाऊन चौकशी करायचे.

हरवलेली मुलं बालसुधारगृहात येत असल्याचं समजल्यानंतर त्यांनी डोंगरीच्या बालसुधारगृहालाही भेटी दिल्या. तिथेही त्यांना ममता दिसली नाही. त्यामुळे पोलिसच व्यवस्थित तपास करत नसल्याचा त्यांचा ग्रह झाला. शेवटी त्यांनी विक्रोळी कोर्टात तक्रार केल्यानंतर न्यायदंडाधिकारी कुलकणीर् यांच्या आदेशाने तपासाची जबाबदारी गुन्हे शाखेकडे आली. पोलिस उपायुक्त धनंजय कमलाकर यांनी युनिट सहाचे सिनीअर इन्स्पेक्टर नागेश लोहार यांच्याकडे प्रकरणाची सूत्रं सोपवली. लोहार यांनी सर्व शक्यता पडताळून पाहिल्या. त्यावरून या मुलीचा मृत्यू वा अपहरण झालं नसल्याचा निष्कर्ष काढल्यावर त्यांनी डोंगरीच्या मुख्य बालसुधारगृहात जाऊन मुलगी शोधण्याचा निर्णय घेतला.

बालसुधारगृहात मुली असल्याने तिथे पुरुषांना थेट प्रवेश नसतो. त्यामुळे लोहार यांनी ममताच्या आईने जाऊन खात्री करावी, अशी विनंती केली. त्यानुसार ममताची आई पीएसआय बबनराव कुटे आणि हवालदार देवेंद राणे यांच्यासह बालसुधारगृहात गेली. बऱ्याच मुलांना पाहिल्यानंतर समोर खेळण्यांमध्ये रमलेल्या ममताला पाहून त्यांचा विश्वासच बसेना! ममतानंही आईला पाहिलं. तिनं धावत येऊन आईला मिठी मारली. तिची अवस्था वेड्यासारखी झालीहोती. दोहीही मायलेकी धाय मोकलून रडू लागल्या. आईच्या कुशीत शिरल्यानंतर ममतानं मला लवकर घेऊन चल, असं सांगितलं. हे दृश्य पाहून पोलिसांना आणि सुधारगृहातल्या शिक्षकांनाही गहीवरून आलं. पोलिसांनी तिला तिच्या आईवडिलांकडे लगेच सुपूर्द केलं.

 
</text>
</doc>
