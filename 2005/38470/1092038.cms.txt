<doc>
<docno>1092038.cms.txt</docno>
<text>
 
महामुंबई
आता कामाची लाज वाटत नाय...
[ Thursday, April 28, 2005  06:02:46 pm]


रेखा गायकवाड

ठाणे : ' शिकल्याने फरक पडतो आधीच शाळा शिकलो असतो तर कशाला कचरा गोळा करून पोट भरण्याची वेळ आली असती. पण या एका महिन्यात बरचं काही शिकलो. आता कचरा गोळा करणाऱ्या कामाची लाज आणि भीती वाटत नाय ', हे मत व्यक्त केलं कचरा गोळा करणाऱ्या मंगलाबाईंने.

गेल्या काही महिन्यांपासून स्त्री मुक्ती संघटना आणि महापालिकेकडून कचरा गोळा करणाऱ्या महिलांसाठी कचऱ्याची योग्य विल्हेवाट आणि खतनिमिर्ती याचं प्रशिक्षण सावरकरनगरातील शाळा क्र. 120 मध्ये सुरू आहे. यात पन्नास महिला सहभागी झाल्या आहेत. ज्यांना शाळा, सोसायटीमध्ये तसंच घरोघरी जाऊन ओला अन् सुका कचरा गोळा करावा लागतो, तेव्हा लोकांशी कसं बोलावं, कसं राहावं, याचंही प्रशिक्षण दिलं जात आहे.

कचरा गोळा करताना सोसायट्यांमधून बऱ्याच वेळा अनेक समस्यांना तोंड द्यावं लागतो. अपमानास्पद वागणूकही मिळते. त्यासाठी योग्य राहणीमान तसंच आरोग्य यांची माहितीही यात देण्यात आली. या प्रशिक्षणात आरोग्य, कायदा, शिक्षण अशा विविध विषयांवर चर्चासत्रं तसंच व्याख्यानं आयोजित करण्यात येत आहे.

सर्वसाधारण ठाण्यात दररोज 7 ते 8 टन कचरा जमा होतो. त्यात सुमारे 30 ते 40 टक्के कचरा हा प्लास्टिकचा असतो. महापालिका तो तसाच जमा करते. त्यात ओला आणि सुका अशा दोन्ही प्रकारचा असल्यानं तो डंम्पिंगमध्ये जातो. त्यापासून कोणतंही उत्पन्न होत नाही. त्यासाठी स्त्री मुक्ती संघटनेच्या महिला सेवकांंच्या सहकार्याने या महिलांना ओल्या कचऱ्यापासून खत निमिर्ती कशी करावी आणि सुक्या कचऱ्यातही प्लास्टिकच्या पिशव्या, चॉकलेट पेपर, बिस्लरी बाटल्या यापासून उत्पन्न कसं मिळवावं यांची माहिती दिली. यासाठी महापालिका सोसायट्यांच्याबाहेर तसंच शाळा आणि ठिकठिकाणी ओल्या कचऱ्यापासून खतनिमिर्तीसाठी कुंड्या ठेवण्यात आल्या आहेत.

 
</text>
</doc>
