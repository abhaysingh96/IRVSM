<doc>
<docno>1091090.cms.txt</docno>
<text>
 
महामुंबई
मुंबईत 1 मेपासून झगमगाटबंदी!
[ Thursday, April 28, 2005  12:59:24 am]


म. टा. विशेष प्रतिनिधी

मुंबई : राज्यातील भीषण वीजटंचाईवर मात करण्यासाठी काटकसरीपेक्षा अक्सीर असा दुसरा कोणताही इलाज नसल्याचे स्पष्ट झाल्याने वीज मंडळाने वीज नियामक आयोगाच्या आदेशाने विविध प्रकारांनी ' बिजली बचाओ ' आंदोलनच सुरू केले आहे. त्यात मुंबईलाही सहभागी व्हावे लागले असून ' बेस्ट ' च्या इतिहासात प्रथमच शहरातील झगमगाटावर निर्बंध घालण्यात आले आहेत. त्याचवेळी, राज्यात जेथे वीजचोरी जास्त तेथे लोडशेडिंग जास्त अशा प्रकारची रचना आयोगाने आखून दिली आहे. भविष्यात नवी मुंबईबरोबरच पुणे, नाशिक आणि नागपूर या शहरांनाही वीजटंचाईचा फटका बसू नये यासाठी त्यांचे मुंबईच्या धतीर्वर ' आयलँडिंग ' करण्याची योजनाही आकाराला येत आहे.

महाराष्ट्राच्या ग्रामीण भागातील लोडशेडिंगचे संकट आता मुंबईवरही येऊन ठेपले आहे. ' बेस्ट ' च्या इतिहासात प्रथमच मुंबईतील विजेच्या वापरावर निर्बंध आले असून मुंबईतील गगनचुंबी टॉवर, शॉपिंग मॉल आणि निऑन साइन्स व जाहिरातफलकांवरील दिव्यांच्या झगमगाटावर करणाऱ्यांवर कारवाई करण्याचा इशारा बेस्ट प्रशासनाने दिला आहे.

महाराष्ट्रातील लोडशेडिंगचे संकट लक्षात घेऊन वीज नियामक आयोगाने एक मे ते 30 जून या काळात सायंकाळी सहा ते रात्री दहा यावळेत निऑन साइनसह सर्व जाहिरातफलक आणि उत्तुंग इमारतींवरील प्रकाशझोत बंद ठेवण्याचे आदेश दिले आहेत.

बेस्ट उपक्रमाचे महाव्यवस्थापक स्वाधीन क्षत्रिय म्हणाले की, मुंबईत लोडशेडिंग करण्यात आलेले नाही, पण विजेचा वापर कमी करण्याचे आवाहन मुंबईकरांना केले आहे.

एक मेनंतर सायंकाळनंतर निऑन साइन आणि होडिर्ंग तसेच हेरिटेज वास्तू वगळून उंच टॉवरवरील झगमगाट बंद ठेवावा लागणार आहेत.

मुंबईतील शॉपिंग मॉल तसेच टॉवरवरील झगमगाट कमी करण्याची विनंती आम्ही करणार आहोत. पण

तरीही विजेचा वापर कमी न केल्यास मात्र अतिरिक्त वीजपुरवठा खंडित करावा लागेल, असा इशारा क्षत्रिय यांनी दिला.

नवी मुंबई होणार ' विद्युत बेट '

विजेच्या क्षेत्रात करण्यात येणाऱ्या वेगवेगळ्या सुधारणा आणि उत्पादनात वाढ करण्याच्या वीज मंडळाच्या कार्यक्रमामुळे मुंबईप्रमाणेच नवी मुंबई, पुणे, नाशिक आणि नागपूर या चार शहरांचे 2009-10 पर्यंत ' आयलँडिंग ' करून त्यांना 24 तास सलग वीजपुरवठा करण्याचा उद्देश असल्याचे ऊर्जामंत्री दिलीप वळसे पाटील यांनी सांगितले.

वीज मंडळ तसेच खासगी वीज उत्पादक विजेचे उत्पादन वाढवणार आहेत. तसेच मंडळची फेररचना, वहन आणि वितरणातील गळती कमी करणे, चोऱ्यांना परिणामकारक आळा घालणे, पायाभूत सुधारणांसाठी गुंतवणूक करणे या उपाययोजनांमुळे राज्यातील विजेची स्थिती 2009-10 पर्यंत नियंत्रणात आणण्याचे प्रयत्न चालू आहेत, याची माहिती ऊर्जामंत्र्यांनी दिली.

याच कार्यक्रमांतर्गत या चार शहरांचे मुंबईप्रमाणे आयलँडिंग करण्याचा कार्यक्रम हाती घेण्यात आला आहे. त्यामुळे 2009-10 पर्यंत ही चार शहरे मुंबईप्रमाणे वेगळी केली जातील आणि तिथे 24 तास सलगपणे विजेचा पुरवठा केला जाईल, असे ते म्हणाले.

भिवंडीत विजेचे ' आउटसोसिर्ंग '!

विजेची चोरी, गळती आणि बिलांची कमीत कमी वसुली यामुळे भिवंडी येथील विजेचे वितरण आणि वसुली या दोन्ही बाबी 3 महिन्यांत खासगी कंपनीकडे सोपवण्यात येणार असल्याचे वीज मंडळाच्या अधिकाऱ्यांनी सांगितले. भिवंडीत सुमारे 700 मेगावॉट वीज खर्च होते. पण येथे विजेच्या चोऱ्यांचे प्रमाण भरपूर असल्याने मोठ्या प्रमाणात तोटा सहन करावा लागतो.

वीजचोरीच्या प्रमाणात लोडशेडिंग

राज्यात ज्या ज्या भागांमध्ये वीजचोरीचे प्रमाण अधिक आहे, तेथे त्या प्रमाणात लोडशेडिंगचा भार वाढवण्याचा आदेश वीज नियामक आयोगाने दिला आहे. सर्वाधिक वीजचोरीचे प्रमाण मराठवाडा आणि विदर्भात असून त्या खालोखाल खानदेशाचा क्रमांक असल्याचे वीज मंडळाकडे उपलब्ध असलेल्या तक्त्यावरून दिसते. त्यामुळे या भागात लोडशेडिंग वाढवण्यावाचून गत्यंतर राहणार नाही, असे वीज मंडळाचे म्हणणे आहे.

वीजचोरीत ठाणे जिल्हाही मागे नाही. ठाण्यातील अतिबदनाम भिवंडीमध्ये वीजचोरीचे प्रमाण 46 टक्के असल्याचे वीज मंडळाने नमूद केले असून वसईत 25 टक्के, सांगलीत 21 टक्के, कोल्हापुरात 19 टक्के, पुणे शहरात 17 टक्के असे वीजचोरीचे प्रमाण आहे. पेण येथे वीजचोरीचे प्रमाण सर्वात कमी म्हणजे अवघे 12 टक्के इतके आहे.

कोकणातील सिंधुदुर्ग आणि रत्नागिरीतही वीजचोरीचे प्रमाण कमी असल्याने या शहरांमध्ये लोडशेडिंग करावे लागत नाही, अशी माहिती वीज मंडळाने दिली.

कुठे, किती वीजचोरी ?

मराठवाडा : परभणी- 56 टक्के, लातूर- 50, उस्मानाबाद- 49 , बीड- 44

विदर्भ : यवतमाळ- 43, अकोला- 42 अमरावती- 41, नागपूर शहर- 40

खानदेश : जालना- 40, धुळे- 41

 
</text>
</doc>
