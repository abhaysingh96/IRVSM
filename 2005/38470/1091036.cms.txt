<doc>
<docno>1091036.cms.txt</docno>
<text>
 
महामुंबई
राज्यातील शहरांसाठी आता 'लोडशेअरिंग'
[ Thursday, April 28, 2005  12:06:08 am]


म. टा. प्रतिनिधी

मुंबई : नियोजित वेळापत्रकापेक्षाही अधिक प्रमाणात लोडशेडिंग होत असल्याच्या तक्रारी आल्यानंतर त्याला ' लोडशेअरिंग ' चा पर्याय देण्याचा राज्य वीज मंडळाचा विचार आहे. प्रत्येक शहराला निश्चित कोटा ठरवून देण्यात येणार असून त्यातून संबंधित शहरांनी आपली गरज भागवावी, असा त्यामागचा उद्देश असल्याचे वीज मंडळाचे अध्यक्ष जयंत कावळे यांनी सांगितले.

पुण्यात प्रायोगिक तत्त्वावर ही योजना राबवण्यात येत असून तिचा फायदा होत असल्याचे आढळून आल्यानंतर काही महत्त्वाच्या शहरांमध्ये ही योजना लागू करण्याचा विचार आहे. ज्या भागात पारेषण, वितरण आणि वीजचोऱ्यांचे प्रमाण अधिक आहे, तेथे लोडशेडिंग वाढवण्याचा आदेश वीज नियामक आयोगाने दिला आहे.

अशा ठिकाणी जनतेच्या सहभागातून लोडशेडिंग कमी करण्यासाठी लोडशेअरिंगचा पर्याय उपयुक्त ठरेल, असे वीज मंडळाला वाटते.

प्रत्येक शहराला ठराविक कोटा ठरवून द्यायचा आणि त्यातून ग्राहक संघटनांच्या मदतीने विजेचे ' वाटप ' करायचे, असे या योजनचे स्वरूप आहे. या भागातील पारेषण आणि वितरण तसेच विजेच्या चोऱ्यांची टक्केवारी कमी झाली तर संबंधित भागाला काही काळ लोडशेडिंग करावे लागणार नाही, असे या अधिकाऱ्यांचे म्हणणे आहे.

मराठवाड्यातील परभणी, बीड, नांदेड आणि उस्मानाबाद विदर्भातील नागपूर शहर, अकोला, अमरावती, यवतमाळ खानदेशातील जळगाव, धुळे आणि मुंबईनजीकच्या भिवंडी या शहरात लोडशेडिंग वाढवावे लागणार आहे.

 
</text>
</doc>
