<doc>
<docno>1091085.cms.txt</docno>
<text>
 
महामुंबई
प्रतीक्षा 3 दिवसांची, भेट 10 मिनिटांची
[ Thursday, April 28, 2005  12:57:12 am]


म. टा. विशेष प्रतिनिधी

मुंबई : काँग्रेस अध्यक्ष सोनिया गांधी यांच्या भेटून मंत्रिमंडळ विस्ताराच्या यादीला मान्यता मिळवण्यासाठी रविवारपासून दिल्लीत तळ ठोकून बसलेले मुख्यमंत्री विलासराव देशमुख बुधवारी सकाळी मुंबईत आले, मंत्रिमंडळाची बैठक घेतली आणि काही तासांच्या आत याच कामासाठी दिल्लीला रवाना झाले. तीन दिवसांच्या प्रतीक्षेनंतर सोनिया यांची दहा मिनिटांची भेट मिळणे आणि मुंबई- दिल्ली येरझाऱ्या घालायला लावले जाणे यामुळे मुख्यमंत्र्यांचे दिल्लीतील वजन बरेच कमी झाल्याची चर्चा चालू झाली आहे.

काँग्रेसच्या वाट्याची तीन मंत्रिपदे भरण्याची मुख्यमंत्र्यांचा प्रयत्न आहे. संभाव्य मंत्र्यांची नावे नक्की करणे, महामंडळांवर नेमणुका करणे, काँग्रेसच्या संघटनात्मक निवडणुका या विषयांवर चर्चा करून निर्णय घेण्यासाठी गेले तीन दिवस मुख्यमंत्री देशमुख आणि प्रदेशाध्यक्ष प्रभा राव दिल्लीत तळ ठोकून आहेत. तीन दिवसांत प्रभारी मार्गारेट अल्वा, सोनियांचे राजकीय सल्लागार अहमद पटेल, प्रदेशाध्यक्ष राव आणि आणि मुख्यमंत्री यांच्या बऱ्याच बैठका झाल्या. दिल्ली काँग्रेसमध्ये चाललेल्या गडबडीत व्यग्र असतानाही सोनिया या प्रभा राव यांना भेटल्या. तथापि, मुख्यमंत्र्यांना भेट मिळाली नाही. ती मिळाली मंगळवारी सायंकाळी... पण फक्त दहा मिनिटांची.

बुधवारी मंत्रिमंडळाची बैठक असल्याने देशमुख सकाळी मुंबईला परतले. पण पुन्हा दिल्लीचे बोलावणे आल्याने वार्ताहर बैठक रद्द करुन दुपारीच ते दिल्लीला रवाना झाले.

 
</text>
</doc>
