<doc>
<docno>1091045.cms.txt</docno>
<text>
 
महामुंबई
उल्हासनगरमधील बेकायदा इमारती पाडण्याचे आदेश
[ Thursday, April 28, 2005  12:12:19 am]


म. टा. प्रतिनिधी

मुंबई : उल्हासनगर महापालिका हद्दीत मोठ्या प्रमाणात बेकायदा इमारती बांधण्यात आल्याचे पालिका प्रशासनानेच मान्य केले असले तरी त्याविरोधात होत नसलेल्या कारवाईची गंभीर दखल घेऊन मुंबई हायकोर्टाने पालिकेच्या यादीतील किमान 850 बेकायदा इमारती पाडण्याची प्रक्रिया सुरू करण्याचा आदेश बुधवारी पालिकेला दिला.

उल्हासनगरचे ज्येष्ठ नागरिक नामोमल संतानी व अन्य अर्जदारांनी या संदर्भात जनहित याचिका केल्या असून त्या बुधवारी मुख्य न्या. दलवीर भंडारी व न्या. शरद बोबडे यांच्या खंडपीठापुढे सुनावणीला आल्या होत्या. बेकायदा बांधकामे पाडताना अधिकाऱ्यांना त्रास होऊ नये म्हणून ठाणे पोलिस आयुक्तांनी आवश्यक ते पोलिस संरक्षण द्यावे, नव्याने बेकायदा बांधकामे होणार नाहीत याची पालिका आयुक्तांनी काळजी घ्यावी आणि त्यासाठी दक्षता समिती नेमावी, असेही आदेश कोर्टाने दिले आहेत.

उल्हासनगरमध्ये असलेल्या बेकायदा बांधकामांचा शोध घेण्यासाठी उपग्रहाद्वारे पालिका क्षेत्राचे सवेर्क्षण करण्याचे ठरविले असल्याची माहिती पालिकेतफेर् कोर्टाला देण्यात आली. बेकायदा बांधकामांविरोधात मोहीम सुरू केल्याबरोबर प्रशासनापुढे अडचणी निर्माण होतात, असे यावेळी पालिकेच्या वतीने ज्येष्ठ अॅड. चंदकांत सावंत यांनी सांगण्याचा प्रयत्न करून, मोठ्या प्रमाणात तेथे बेकायदा बांधकामे झाल्याची कबुली दिली. बेकायदा बांधकामे करून बिल्डर मंडळींनी पलायन केले असून अशा अनधिकृत इमारतींविरुद्ध मोहीम सुरू झाल्यास हजारो कुटुंबे बेघर होतील, असेही ते म्हणाले.

 
</text>
</doc>
