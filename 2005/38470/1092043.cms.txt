<doc>
<docno>1092043.cms.txt</docno>
<text>
 
महामुंबई: मुंबई टाइम्स
पहिल्या सिनेमाची चित्तरकथा...
[ Thursday, April 28, 2005  06:07:10 pm]


अमित भंडारी

भारतीय चित्रपटसृष्टीचे जनक दादासाहेब फाळके आता डॉक्युमेण्ट्री आणि आठवणींपुरते उरले असले तरी ते आज रूपेरी पडद्यावर दिसणार आहेत डॉल्बी, डिजिटल साऊण्डमध्ये! ' कारखाना ' या चित्रपटातून सध्या पहिल्या सिनेमाची चित्तरकथा साकारत आहे. दादासाहेब फाळके यांच्या जयंतीच्या निमित्ताने दोन मराठी युवकांची ही संकल्पना प्रत्यक्षात येतेय. ' मु. पो. बोंबिलवाडी ' आणि ' लग्नकल्लोळ ' या नाटकांमध्ये संतोष काणेकर आणि परेश मोकाशी ही जोडी एकत्र होती आणि आता चित्रपटाच्या निमित्ताने ते पुन्हा काम करतायत!

जिथे चलत्चित्र ही संकल्पनाच अस्तित्वात नव्हती, तिकडे मनोरंजनासाठी चित्रपट बनवण्याची कल्पना निश्चितच काळापेक्षा दोन पावलं पुढची. अशा परिस्थितीत दादासाहेब फाळके यांच्यासारख्या कलावंतानं स्वप्न पाहिलं आणि ते प्रत्यक्षात आणण्याचा प्रयत्न केला. इथे भारतीय चित्रपटसृष्टीचा पाया रचला गेला. ते या चित्रपट निमिर्तीच्या व्यवसायाला ' कारखाना ' म्हणत. म्हणून या चित्रपटाला ' कारखाना ' हे नाव देण्यात येतंय. ( रामगोपाल वर्माने आपल्या कंपनीचं नाव ' फॅक्टरी ' ठेवलंय, हा भाग अलाहिदा!) ' राजा हरिश्चंद ' निर्माण करण्याच्या प्रक्रियेवर आधारित असणारा हा चित्रपट आहे.

यासंदर्भात निर्माता संतोष काणेकर म्हणाला की, गेल्या कित्येक दिवसांपासून या विषयावर काम सुरू होतं. ' काळ ' हा या चित्रपटातील महत्त्वाचा घटक आणि त्यामुळे तत्कालीन घटनांचे संदर्भ जसेच्या तसे राखण्याचा हा प्रयत्न आहे. त्यामुळे कोणत्याही प्रकारची तडजोड केली जाणार आहे. हा चित्रपट मोठ्या प्रमाणावर करण्यात येणार आहे.

' कारखाना ' चा दिग्दर्शक परेश मोकाशी म्हणाला की, लग्नकल्लोळ दिग्दशिर्त करत असताना बापू वाटवे लिखित दादासाहेब फाळके यांचं चरित्र वाचनात आलं. प्रतिकूल परिस्थित एक माणूस स्वप्न पाहतो आणि त्याचं कालांतराने बॉलिवुड होतं, हा प्रवास रंजक होता. त्यामुळे या विषयावर कलाकृती करायची ठरली. मात्र त्याची व्याप्ती मर्यादित ठेवली आहेे. 1911 ला पहिला चित्रपट तयार करण्याच्या विचारापासून 3 मे 1913 ला राजा हरिश्चंद प्रदशिर्त होण्यापर्यंतचे टप्पे या चित्रपटात दाखवण्यात आले आहेत.

या चित्रपटासाठी अकेडेमिया मोशन पिक्चर्सचे रूमी पलसेटिया मोलाची भूमिका बजावत आहेत. मनापासून झटणारी तरुणांची फौज सोबत आहे आणि म्हणून हा चित्रपट करण्यासाठी पुढे आलोय, असं रूमीने सांगितलं.

 
</text>
</doc>
