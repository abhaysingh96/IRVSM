<doc>
<docno>1091039.cms.txt</docno>
<text>
 
महामुंबई
सुनील मोरेने 'ब्लॅक मेलिंग' केल्याची प्राथमिक माहिती
[ Thursday, April 28, 2005  12:07:19 am]


म. टा. प्रतिनिधी

मुंबई : मरीन ड्राइव्ह पोलिस चौकीत अल्पवयीन मुलीवर झालेल्या अत्याचारास दुपारी दोनपासूनच सुरुवात झाल्याची प्राथमिक माहिती हाती आली आहे.

सार्वजनिक ठिकाणी आक्षेपार्ह अवस्थेत ही मुलगी व तिच्या मित्राला पकडल्यानंतर बलात्कारी सुनील मोरेने त्यांना चौकीत बोलावले. हे प्रकरण घरी न सांगण्यासाठी पैशांची मागणी करत या मुलाला पैसे आणण्यासाठी पिटाळले आणि त्याच्या गैरहजेरीत तिच्यावर बलात्कार केला, असे समजते.

चौपाटीवर एक जोडपे आक्षेपार्ह अवस्थेत बसल्याची माहिती मोरेला तेथील एकाने दिल्यानंतर मोरे याने या दोघांना दुपारी दोनच्या सुमारास बोलावून घेतले होते. घरच्यांना सर्व प्रकार सांगण्याची त्याने या दोघांना तंबी दिली. त्यामुळे हे दोघेही घाबरले. त्यांना अधिक अडचणीत आणण्यासाठी त्याने घरच्यांना हा प्रकार कळू द्यायचा नसेल तर पैसे द्यावे लागतील असे सांगितले. बलात्कार केल्यानंतर त्याने मद्यप्राशन केले. दारूच्या नशेत तिसऱ्यांदा बलात्कार करण्याचा प्रयत्न केला असता या मुलीने आरडाओरड केली असे कळते.

दरम्यान, मरीन ड्राइव्ह पोलिस ठाण्यातील पोलिस उपनिरीक्षक रामदास काळूराम बोंडे यांना बुधवारी निलंबित करण्यात आले. बोंडे यांच्या हाताखाली मोरे काम करत होता. याआधी पोलिस निरीक्षक पाटणकर यांनाही याच प्रकरणात निलंबित करण्यात आले आहे. दारूचे व्यसन असलेल्या मुंबईतील विविध पोलिस ठाण्यांतील सात पोलिस शिपायांचीही बुधवारी विशेष शाखेत बदली करण्यात आली.

 
</text>
</doc>
