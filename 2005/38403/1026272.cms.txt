<doc>
<docno>1026272.cms.txt</docno>
<text>
 
बहुतांची अंतरे
योगाभ्यासाचा अभ्यासक्रमात समावेश करावा
[ Sunday, February 20, 2005  07:12:36 pm]


सध्या खून, मारामाऱ्या, लुटालूट, लैंगिक अत्याचार, भ्रष्टाचार आदींचे प्रमाण वाढत असल्याचे जाणवत आहे. या अनिष्ट प्रवृत्ती केवळ एका अपराध्यास शिक्षा करून संपणार नाहीत, तर त्यासाठी समाजप्रबोधनाची गरज आहे.

जागतिकीकरण व खाजगीकरणाच्या विळख्यात सापडल्यामुळे स्वत:चे अस्तित्व टिकवून ठेवण्यासाठी आपण स्वत:कडेच दुर्लक्ष करीत आहोत व भौतिक वस्तूंच्या सुखासाठी आपले जीवन धावपळीचे करीत आहोत. त्यामुळेच समाजाचे स्थैर्य व मानसिकता बिघडत चालली आहे. ही सामाजिक अराजकता वाढण्याच्या अनेक कारणांपैकी पाश्चात्त्य देशांतील संस्कृतीचे आकर्षण, चुकीची विचारसरणी, आध्यात्मिक व योगाभ्यासाचा सध्याच्या शिक्षणप्रणालीतील अभाव इत्यादी असू शकतात.

सध्याच्या व्यवसायाभिमुख शिक्षणप्रणालीला आध्यात्मिक ज्ञान, योगसाधना, ध्यानसाधना यांची जोड दिली तरच समाजाचा सर्वांगीण विकास साधता येईल.यासाठी गोयंका गुरुजींची ' विपश्यना ', ऋषी प्रभाकरांची ' सिद्ध समाधी योगसाधना ' तर (कै.) निकम गुरुजींचे ' अंबिका योग कुटीर ' इत्यादी वर्ग चालविले जातात.

योगाभ्यास व ध्यानसाधनेमुळे विद्यार्थ्यांच्या मनाची एकाग्रता, कार्यक्षमता, वाढण्यास मदत होते. तसेच साधारणत: चाळिशीनंतर उद्भवणाऱ्या आजारांपैकी उच्च रक्तदाब, मानसिक तणाव, हृदयविकार, मधुमेह, अस्थमा यासारख्या रोगांवर मात करण्याची क्षमता येते.

गोविंद वागे, कल्याण.

 
</text>
</doc>
