<doc>
<docno>1026478.cms.txt</docno>
<text>
 
महामुंबई
आफताब शिवदासानी वादाच्या भोवऱ्यात
[ Sunday, February 20, 2005  11:47:59 pm]


म. टा. प्रतिनिधी

मुंबई : अभिनेता आफताब शिवदासानी याने अंमलीपदार्थ सेवन करून पुण्याच्या एका नाईट क्लबात धिंगाणा घातला आणि मुख्यमंत्र्यांचा अभिनेता मुलगा रितेश देशमुख याच्याशी असलेल्या संबंधाचा वापर करून त्याने या क्लबचा परवाना 15 दिवसांसाठी रद्द केला, असा आरोप करण्यात येत आहे. आफताबने मात्र त्याचा स्पष्ट इन्कार केला आहे.

आफताब 13 फेब्रुवारीच्या रात्री मित्रांसह पुण्याच्या ' फायर अॅण्ड आईस ' या नाईट क्लबमध्ये गेला होता. तो हा अंमली पदार्थ घेत असल्याचे क्लबच्या मॅनेजरला आढळल्याने त्याने त्याला रोखण्याचा प्रयत्न केला आणि तेथून निघून जाण्यास सांगितले. प्रकरण संपल्याचे वाटत असतानाच आफताब हा क्लबमधील एका महिलेकडे गेला व तिच्यापुढे विचित्र हावभाव केले. त्या महिलेल्या मित्राने मध्ये पडण्याचा प्रयत्न केला असता त्यातच मारामारी झाली व आफताबने दोघा मित्रांना मारहाण करून व्यवस्थापकालाही तोेंडात लगावली, असे या क्लबचे एक भागीदार केतन कदम यांचे म्हणणे आहे.

हा क्लब निर्धारित वेळेपेक्षा अधिक वेळ चालू असल्याचे कारण दाखवून त्याचा परवाना 15 दिवसांसाठी रद्द करण्यात आला आहे. मात्र असे करण्यापूवीर् नियमानुसार आम्हाला 15 दिवसांची नोटीस देणे आवश्यक होते, असे क्लबच्या व्यवस्थापनाकडून सांगण्यात आले. पुण्याचे पोलिस उपायुक्त विठ्ठल जाधव यांनीही क्लबचा परवाना 15 दिवसांसाठी रद्द करण्यात आल्याचे मान्य करून नियमानुसारच कारवाई झाली असल्याचा दावा त्यांनी केला.

मात्र या संदर्भात आफताबने सर्व आरोप फेटाळून लावले आहेत. आपल्याविरुद्धचे सर्व आरोप निराधार असून तसा प्रकार कधीच घडलेला नाही व आपण भांडणही केले नाही, असे त्याने स्पष्ट केले. ' मी माझ्या चाहत्यांमुळे प्रसिद्धीच्या या उंचीवर असून, मी चाहत्यांनी कधीच गैरवर्तणूक करणार नाही. तसेच मी अंमलीपदार्थ घेतलेले नव्हते. मला अस्थमाचा विकार असून, मी सिगारेटसुद्धा ओढत नाही. मी कधी अंमलीपदार्थ पाहिलेलासुद्धा नाही ', असे सांगत आफताबने सर्व आरोपांचे खंडन केले आहे.

 
</text>
</doc>
