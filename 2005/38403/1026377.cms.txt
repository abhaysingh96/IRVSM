<doc>
<docno>1026377.cms.txt</docno>
<text>
 
अर्थव्यवहार
शेअर बाजारातील गुंतवणूक आणि 'शहाणपण'
[ Sunday, February 20, 2005  08:55:28 pm]


शेअर बाजारातील विक्रमी तेजी ही बऱ्याच वेळा अळवावरचे पाणी म्हणण्याइतकीच टिकते. याचा प्रत्यय लवकरच अरुणाताईंना येण्याजोगी परिस्थिती निर्माण झाली. बाजारातील तेजी ओसरू लागली व त्यानी घेतलेल्या शेअर्सचे भाव झपाट्याने खाली येऊ लागले. हां हां म्हणता 1 लाख 50 हजारावरून 1 लाख 25 हजारांवर पोर्टफोलिओ आला. पुन्हा मोहनभाईंकडून कळकळीची विनंती , ' बाईसाहेब आता तरी शेअर्स विकून टाका '. मात्र या भावात शेअर्स विकणे म्हणजे 25 हजारांचे नुकसान असा अजब सिद्धांत अरुणाताईंनी मांडला होता! होता होता भाव खाली येऊन मूळ एक लाख गुंतवणुकीची किंमत (पोर्टफोलिओ) 80 हजार झाली. आता याच अरुणाताई शेअर बाजाराला शिव्याशाप देत इथे लाखाचे बारा हजार होतात म्हणून गळा काढू लागल्या!

या उदाहरणातील नावे काल्पनिक असली तरी घटना सत्य आहे. मुंबई शेअर बाजारातील 30 वर्षांच्या माझ्या नोकरीच्या काळात असे अनेक किस्से मी जवळून पाहिले आहेत. असेच एक गृहस्थ ' मी 500 रुपये भावाने घेतलेल्या शेअर्सचा भाव 20 रुपये झाला म्हणून तक्रार करीत होते. मी त्यांना म्हटले की, एका दिवसात पाचशेवरून 20 रुपये भाव झाला का ? पाचशेवरून 470 झाला तेव्हा तुम्ही शेअर्स विकले असते तर प्रति शेअर 30 रुपये नुकसान झाले असते की. आता ते शेअर विकल्याने प्रति शेअर 480 रुपये नुकसान होणार आहे! आपल्याला परवडेल इतके नुकसान होऊ देणे हाच अशा वेळी शहाणपणा असतो. वर उल्लेख केलेल्या अरुणाताईंच्या बाबतीत 25 हजार रुपयांचे नुकसान हे केवळ काल्पनिक नुकसान होते. प्रत्यक्षात त्यांना 25 हजार रुपये फायदा होत होता. पण लक्षात घेतो कोण ? अति मोहात बुद्धिनाश: बुद्धिनाशात प्रणश्यति हेच खरे.

वर लिहिल्याप्रमाणे स्वत: अभ्यास करून शेअर बाजारात गुंतवणूक करणे आवश्यक आहे. याचे आणखी एक कारण म्हणजे जे काही नफानुकसान होणार त्याला आपणच जबाबदार असतो. राजकारणात जसे ' विजय झाला तर तो माझ्या नेतृत्वामुळे ' पण पराभव झाला तर ? ' पक्षाचे कार्य कमी पडले ', अशी सारवासारव करायला नेता तयार असतोच. ' अमुक एका व्यक्तीने सांगितले, म्हणून मी असे केले ', म्हणून नुकसान झाले अशी टोचणी तरी मनाला लागायला नको! नाहीतरी श्ाेय घ्यायला अनेकजण असतात, पण अपयशाला धनी नसतो हेच खरे.

मुंबई स्टॉक एक्स्चेंजच्या ' ग्राहक जागृती मेळाव्या ' त नवीन गुंतवणूकदारांना नेहमीच सांगितले जाते की, सुरुवातीला चांगल्या कंपन्यांच्या ' आयपीओ ' मध्ये पैसे गुंतवावेत. हळूहळू ' ए ' ग्रुपमधील कंपन्यांच्या शेअर्समध्ये गुंतवणूक करावी. शक्यतो एकाच व्यवसायात असलेल्या सर्व कंपन्यांचे शेअर्स न घेता विविध क्षेत्रातील कंपन्यांचे शेअर्स घ्यावेत हे अधिक उत्तम. समजा, आपण दहा कंपन्यांच्या शेअर्समध्ये पैसे गुंतविले तर एखादे वेळी चार कंपन्यांबाबतचा आपला अंदाज चुकेलही, पण इतर सहा ' स्क्रिप्स ' मध्ये तर फायदा होईल. ज्यांच्याबाबत आपला अंदाज चुकला ते शेअर्स नुकसानीत का होईना, विकून टाकून ते पैसे अन्य शेअर्समध्ये गुंतवावेत. नुकसानीत आलेले शेअर्स कवटाळून बसणे हे केव्हाही अधिक नुकसानकारक, हे लक्षात ठेवावे. मात्र हे करताना आपल्या गुंतवणुकीवर सदैव लक्ष असणे जरूर आहे, हे आवर्जून सांगावेसे वाटते. शक्यतो मिळेल तो फायदा घेऊन मूळ गुंतवणूक मुक्त करून ती इतरत्र फिक्स्ड् इन्कममध्ये गुंतविणे, विशेषत: उतारवयातील तरतूद म्हणून आदर्श ठरते. ' आणखी थोडे थांबू ' असा विचार करणारेच जास्त नुकसानीत जातात हा अनुभव आहे. साधारणपणे 30 वषेर् वयापर्यंत कॅपिटल फॉमेर्शन , 30 ते 45 वयोगटात असेतो कॅपिटल अॅप्रिशिएशन , 45 ते 60 मध्ये रिटेंशन आणि साठीनंतर निवडक शेअर्स ठेवून बाकींची गुंतवणूक फिक्स्ड् इन्कमसाठी उपलब्ध करून ठेवावी हे बरे.

1991-92 मध्ये माझ्या एका मित्राने सहा हजार रुपये भावाने एसीसी कंपनीचे शेअर्स घेतले होते. त्याचा भाव नऊ हजार रुपयांपर्यंत जाऊन पोचला, तरी हे माझे मित्रवर्य ते शेअर्स विकायला तयार नव्हते. का, तर म्हणे 10 हजारांवर भाव पोचला की शेअर्स विकून येणाऱ्या पैशातून मुलाची मेडिकलची फी भरणार! तोवर हर्षद (मेहता) महोदयांच्या कृपेने सर्व दाणादाण झाली व शेअर तीन हजार रुपयांवर येऊन पोचला. संस्कृतमध्ये एक सुभाषित आहे , ' हा हन्त हन्त नलिनीम गज उज्जहार '.

मधाच्या शोधात आलेला भुंगा कमळामधील मध चोखण्यात इतका दंग झाला की, सायंकाळ होताच कमलदल मिटून त्यात तो बंद झाला तरी त्याला पत्ता नाही! भुंगा रात्रभर विचार करतोय की, रात्र सरून जाईल, सकाळ होईल, सूर्य उगवेल, कमलदल उघडेल आणि मग मी बाहेर पडेन. इतका विचार करीत असताच एक हत्ती येतो व तो कमळाची वेल उखडून टाकतो. कमळ कधीच उमलू शकले नाही आणि भुंगा आतच अडकून राहिला! माझ्या मित्रवर्यांची कथा याहून वेगळी आहे का ?

चंदशेखर ठाकूर,

( मॅनेजर-ऑपरेशन्स, सेंट्रल डिपॉजिटरी सव्हिर्सेस (इंडिया) लि., मुंबई)

( समाप्त)

 
</text>
</doc>
