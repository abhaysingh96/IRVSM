<doc>
<docno>1026457.cms.txt</docno>
<text>
 
महाराष्ट्र
नगरमध्ये 9 कोटींचा कापूस भस्मसात
[ Sunday, February 20, 2005  11:25:05 pm]


म. टा. वृत्तसेवा

अहमदनगर : भेंडे (नेवासा) येथील ज्ञानेश्वर साखर कारखाना कार्यस्थळावरील मंगल कार्यालयात खच्चून भरलेल्या कापसाच्या गोदामाला शनिवारी संध्याकाळी आग लागून सुमारे नऊ कोटींचा कापूस जळून खाक झाला. आगीचे कारण निश्चितपणे समजू शकलेले नाही. मात्र मालट्रकच्या सायलेन्सरची ठिणगी उडून आग लागल्याची शक्यता वर्तविण्यात आली असून, यामागे घातपात आहे का, याचाही शोध सुरू आहे.

कारखान्याच्या मालकीचे हे गोदाम पणन महासंघाने भाडेतत्त्वावर घेतले होते. तेथे पैठणमधील विहामांडवे, लोहगाव, बालानगर व शेवगाव येथील कापूस ठेवला होता. या कापसाच्या एकूण 10 हजार 725 गाठी होत्या, अशी माहिती देण्यात आली. ज्ञानेश्वर, मुळा, केदारेश्वर साखर कारखान्यांच्या बंबांनी आग विझवण्याचा प्रयत्न केला, पण तो अयशस्वी ठरला. रविवार सकाळपर्यंत आग धुमसतच होती.

कापूस खरेदी केंदावर कापूस घेतला जात नाही आणि काही ठिकाणी कापूस आणलेल्या गाड्यांच्या मैलभर रांगा अशा कचाट्यात शेतकरी संतापला असतानाच आता कापूस जळून गेल्याने अधिकच संतापण्याची चिन्हे दिसत आहेत.

 
</text>
</doc>
