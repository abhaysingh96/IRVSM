<doc>
<docno>1026207.cms.txt</docno>
<text>
 
क्रीडा
टेनिसची महाराणी
[ Sunday, February 20, 2005  06:11:40 pm]


भारतीय महिला टेनिसला नव्या युगात घेऊन जाणाऱ्या सानियाचं यश कौतुकास्पद आहे. आता प्रसिद्धीच्या शिखरावर असतानाही

आपल्याला नेमकं काय साध्य करायचं याची जाणीव तिला आहे. कोर्टवर ' फोरहँडचे ' कलात्मक फटके मारून रसिकांना मंत्रमुग्ध करणाऱ्या सानिया मिर्झाची कारकीर्द ही जिद्दीचीच कहाणी आहे...

सानिया मिर्झाने हैदराबाद इथली डब्ल्यूटीए टेनिस स्पर्धा जिंकून महिला टेनिसच्या इतिहासात एक नवा अध्याय सुवर्णाक्षरांनी अधोरेखित केला आहे. घरच्या मैदानावर ही ऐतिहासिक कामगिरी करणाऱ्या सानियाने जागतिक क्रमवारीत नवव्या स्थानावर असलेल्या युकेनच्या अॅलीओना बोंडोरेन्कोवला पराभवाची धूळ चारून ही स्पर्धा जिंकली. असा मान पटकावणारी पहिलीच भारतीय महिला टेनिसपटू होण्याचा बहुमान तिने पटकावला.

सानियाची कामगिरी म्हणजे परिश्रमाच्या प्रदीर्घ तपश्चयेर्ची फलश्रुती आहे. टेनिस कोर्टवर ' फोरहँडचे ' कलात्मक फटके मारून टेनिस रसिकांना मंत्रमुग्ध करणाऱ्या सानिया मिर्झाची आजवरची कारकीर्द एका जिद्दीचीच कहाणी आहे.

हैदराबादमधील मध्यमवगीर्य मुस्लिम कुटुंबात सानियाचा जन्म झाला. टेनिसचा वारसा तिला कुटुंबाकडून मिळाला नसला, तरी क्रीडाक्षेत्राचे आणि तिच्या कुटुंबियाचे जुने ऋणानुबंध होते. हैदराबादसारख्या शहरात परंपरावादी मुस्लिम कुटुंबियात जन्म होऊनही सानियाची व्यावसायिक टेनिसपटू म्हणून जडणघडण करण्यात तिच्या वडिलांचा सिंहाचा वाटा आहे. देशात फारशी परंपरा नसलेल्या महिला टेनिसमध्ये ' करिअर ' करण्यासाठी सानियाला प्रोत्साहन देण्याचा त्यांचा निर्णय धाडसी आणि दूरदृष्टीचाच होता.

सुरुवातीच्या काळात श्रीकांत यांच्या प्रशिक्षणाच्या तालमीत टेनिसचे धडे गिरवणाऱ्या सानियाने शालेय पातळीवर आपल्या नावाचा दबदबा निर्माण केला. प्रारंभीच्या काळात यशापयशाच्या हिंदोळ्यावर झुलणारी तिची कारकीर्द अनुभवाच्या शिदोरीच्या जोरावर परिपक्व होऊ लागली.

2002 सालापासून राष्ट्रीय टेनिस स्पर्धा गाजवणाऱ्या सानियाने ज्युनियर गटाची टेनिस स्पर्धा जिंकून भावी वाटचालीची चुणूक दाखवली. आशियाई टेनिस स्पधेर्त अपयश पदरी पडल्यानंतरही जिद्दी सानियाने पुन्हा उभारी घेतली. ' ग्रँडस्लॅम ' स्पर्धांमध्ये भाग घेऊन या स्पर्धा जिंकण्याचं ध्येय नेहमीच तिच्या डोळ्यासमोर होतं. त्यादृष्टीने या स्पर्धांत सहभागी होण्यासाठी आवश्यक असलेल्या पहिल्या पावणेदोनशे खेळाडूंत स्थान मिळवण्यासाठी प्रयत्नांची पराकाष्ठा केली. गेल्या महिन्यात ऑस्ट्रेलियन टेनिस स्पधेर्त सेरेना विल्यम्सला झुंजवणाऱ्या सानियाने प्रतिष्ठेची ' विमेन्स टेनिस असोसिएशन ' ची स्पर्धा जिंकून आपल्या शिरपेचात आणखी एक मानाचा तुरा खोवला आहे.

आक्रमकता हा स्थायीभाव असलेल्या सानियाने आत्मविश्वास आणि सकारात्मक दृष्टीकोनाच्या जोरावर कारकीर्द फुलवली आहे. पुरुषांच्या टेनिसमध्ये रामनाथन यांच्यापासूनची असलेली वैभवशाली परंपरा महिला टेनिसमध्ये नव्हती. परंपरा, प्रसिद्धी आणि व्यावसायिकतेपासून हजारो मैल दूर असलेल्या भारतीय महिला टेनिसला आज तिच्या कामगिरीमुळे ' सोनेरी दिवस ' आले आहेत. निरुपमा मांकड आणि अनुपमा वैद्यनाथन या बुजुर्ग महिला खेळाडूनंतर महिला टेनिसमध्ये आपल्या कर्तृत्वाच्या मुदा सानियानं उमटवल्या आहेत.

सानियाच्या आजवरच्या यशात तिचा आक्रमक खेळ आणि विलक्षण आत्मविश्वास या गोष्टी अत्यंत निर्णायक ठरल्या आहेत. यशाच्या वाटेवर आरूढ होणारी सानिया ' पुरस्कतेर् ' आणि प्रशिक्षणाच्या बाबतीतही लकी ठरली आहे. ' वाइल्ड कार्ड ' च्या माध्यमातून ऑस्ट्रेलियन स्पधेर्त प्रवेश मिळवलेल्या ' भाग्यवंत ' सानियाने या संधीचं सुवर्णसंधीत रुपांतर केलं. अमेरिकेपासून आखाती देश, मोरोक्को, नायजेरियातील स्पर्धांत खेळतानाही तिने उत्कृष्ट कामगिरी बजावली.

18 वर्षाच्या या जिद्दी युवतीने मारलेली ही मजल कौतुकास्पद अशीच आहे. शारीरिक क्षमता जोखणाऱ्या या खेळात आक्रमकतेस चपळतेची जोड देऊन तिनं अजिंक्यपदाला गवसणी घातली. याचबरोबर एक लाख 40 हजार डॉलर्सचं पारितोषिकही पटकावलं. हैदराबादच्या घरच्या मैदानावर सवयीच्या कोर्टवर सानियारुपी झंझावातानं अल्यानोची धूळधाण उडवली. स्टेफी ग्राफला आदर्श मानणाऱ्या सानियाने तिच्याच यशोमार्गावर मार्गक्रमण करत असल्याचं दाखवून दिलं आहे. कोणत्याही विदेशी खेळाडूला झुंजवण्याइतपत आपल्या मनगटात ताकद आणि कौशल्य असल्याचं तिने सिद्ध केलं आहे.

टेनिस वर्तुळात यशाचे इमले चढवणाऱ्या सानियाच्या यशाचं कौतुक प्रसारमाध्यम करत आहेत. चित्रपटांत काम करण्यासाठीच्या ऑफर्स तिला मिळू लागल्या आहेत. मात्र अशा भुलभुल्लैय्याच्या मोहात न पडता सानिया खेळावरच आपलं लक्ष केंदित करणार आहे. सानियाने ब्रॅण्ड अॅम्बेसिडर व्हावं यासाठी प्रचंड आंतरराष्ट्रीय कंपन्याही तिचं यश ' कॅश ' करण्यासाठी धावत आहे. या व्यवहाराच्या गोष्टी वडीलांवर सोपवून ती विम्बल्डन, फ्रेंच आणि अमेरिकन टेनिस स्पधेर्त यश मिळवण्यासाठी सज्ज होत आहे.

ईश्वरावर श्ाद्धा असलेल्या सानियाने देशात खऱ्या अर्थाने महिला टेनिसच्या चळवळीला प्रारंभ केला आहे. स्टेफी ग्राफ, विल्यम्स भगिनी, मारिया शारापोवा या खेळाडूंना प्रेरणास्थान मानून टेनिसची कारकीर्द घडवायला निघालेल्या भारतीय युवतींचं आज ' सानिया ' हेच टॉनिक बनलं आहे. मुंबई-पुण्याच्या जोडीलाच नाशिक, सोलापूर आणि कोल्हापूरसारख्या शहरातल्या युवतीही जगातील मैदानं पादाक्रांत करण्याच्या उद्देशाने टेनिस कोर्टवर उतरत आहेत. भारतीय टेनिसच्या दृष्टीने ही घटना फार चांगली मानता येईल. मध्यमवगीर्य कुटुंबातून टेनिसमध्ये उज्ज्वल कारकीर्द घडवणाऱ्या सानियामुळे अनेक पालक पाल्यांना टेनिससारख्या आव्हानात्मक क्रीडाप्रकारात कारकीर्द घडवण्यासाठी प्रोत्साहन देत आहेत.

जबरदस्त आत्मविश्वास, सकारात्मक दृष्टीकोन, जिद्द, चिकाटी, चुकांपासून बोध घेऊन चुकांची पुनरावृत्ती टाळण्याचा दृष्टीकोन, आक्रमकता आणि यशाची हवा डोक्यात न जाऊ देण्याची मानसिकता या गुणांच्या जोरावर यशालाही गवसणी घालता येतं, हेच सानियाने सिद्ध केलं आहे. भव्यदिव्य स्वप्नं पाहणं आणि त्यादृष्टीने प्रयत्न करणं ही यशोमार्गाची पहिली पायरी असते. म्हणूनच अगदी परवापरवापर्यंत फारशा ओळखीच्या नसलेल्या सानियाचा संपूर्ण देशात ' तुमसे कोई अच्छा है ना, तुमसे कोई प्यारा....यू आर अवर सानिया! ' अशा जल्लोषांत गौरव करण्यात आला. सानिया मिर्झाने केलेली ही ऐतिहासिक कामगिरी भारतीय टेनिसमध्ये ' मैलाचा दगड ' ठरून महिला टेनिसच्या विकासाला उपयुक्त ठरेल, यात शंका नाही!

निलेशकुमार कुलकर्णी

 
</text>
</doc>
