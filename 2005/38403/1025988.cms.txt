<doc>
<docno>1025988.cms.txt</docno>
<text>
 
महामुंबई
रिक्षाचे बनावट बिल्ले विकणारे गजाआड
[ Sunday, February 20, 2005  12:08:20 am]


म. टा. प्रतिनिधी

मुंबइ : ऑटोरिक्षाचे बनावट बिल्ले आणि परवाने विकणाऱ्या एका टोळीचा गोरेगाव पोलिसांनी पर्दाफाश केला असून याप्रकरणी एका चौकडीला अटक केली आहे. त्यांच्याकडून ऑटोरिक्षाचे 14 बनावट बिल्ले 21 बनावट परवाने हस्तगत करण्यात आले आहेत.

गोरेगाव रेल्वेस्टेशनसमोर प्रसाद शॉपिंग सेंटरजवळ एक व्यक्ती ऑटोरिक्षिाचे बनावट बिल्ले आणि परवाने घेऊन येणार असल्याची माहिती सहायक पोलिस निरीक्षक फटांगरे यांना मिळाली. त्यांनी ताबेडतोब ही माहिती वरिष्ठ पोलिस निरीक्षक अशोक इंगोले यांना कळविल्यानंतर या ठिकाणी सापळा रचण्यात आला. यावेळी तेथे आलेल्या कृष्णा बहाद्दूर यादव ( 45) याला ताब्यात घेण्यात आले असता त्याच्याकडे ऑटोरिक्षाचे पाच बनावट परवाने आणि आरटीओचे दोन बनावट रबरी शिक्के आढळून आले. कृष्णा मोटार परिवहन कार्यालयामध्ये दलालीचे काम करीत असल्याचे चौकशीत निष्पन्न झाले. त्याने दिलेल्या माहितीवरून पोलिसांनी गणपत शंकर केतकर ( 35), देवाशिष राधागोविंद भट्टाचार्य उर्फ बंगाली ( 34) आणि मोहनलाल माधव दुबे ( 45) या तिघांना ताब्यात घेऊन त्यांच्याकडून ऑटो रिक्षाचे 14 बनावट बिल्ले , 16 बनावट परवाने आणि ऑटोरिक्षाचे दोन रबरी शिक्के हस्तगत केले.

या टोळीने बऱ्याच परवान्यावरील मूळ परवानाधारकाचे छायाचित्र काढून तेथे भलत्याच व्यक्तींची छायाचित्रे लावली आहेत. यासाठी त्यांनी बरीच रक्कमही वसूल केली आहे. यातील माधव दुबे हा चेंबूर येथील माधव मोटार ट्रेनिंग स्कूलचा मालक असल्याचे उघडकीस आले आहे. या चौघांविरोधात गुन्हा दाखल करून त्यांना अटक करण्यात आली आहे. अतिरिक्त पोलिस आयुक्त तुकाराम चव्हाण, पोलिस उपायुक्त दत्तात्रय कराळे यांच्या मार्गदर्शनाखाली पोलिस निरीक्षक सुवेर्, सहायक पोलिस निरीक्षक आळंदे, महाडीक, घरटे, जायभाय, पैय्यर, जाधव, पालांडे यांनी ही कारवाई केली.

 
</text>
</doc>
