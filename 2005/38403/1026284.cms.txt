<doc>
<docno>1026284.cms.txt</docno>
<text>
 
अग्रलेख
असाही मनुवाद
[ Sunday, February 20, 2005  07:27:18 pm]


मुंबई गृहनिर्माण व प्रादेशिक विकास प्राधिकरणाचे मुख्य कार्यकारी अधिकारी उत्तम खोब्रागडे हे सनदी अधिकारी गेली अनेक वर्षे वारंवार वृत्तपत्रीय रकान्यांतून झळकत राहिले आहेत. त्यांच्या सडेतोड वृत्तीमुळे त्यांनी अनेक शत्रू जोडले आणि ते माध्यमांचे आकर्षणही बनले. पण त्यांची बेधडक वृत्ती आणि बेताल वर्तणूक यांची सर्रास सरमिसळ होत राहते आणि त्यामुळे योग्य व न्याय्य कामांनाही वादाची झालर लागते.

गेले काही दिवस खोब्रागडे यांचे नाव त्यांनी वांद्याच्या रंगशारदा प्रतिष्ठानला दिलेल्या भूखंडाविरुद्ध चालवलेल्या कारवाईमुळे बातम्यांत चमकू लागले आहे.

ज्येष्ठ पत्रकार, नाटककार आणि शिवसेनेचे माजी खासदार (कै.) विद्याधर गोखले यांच्या ' रंगशारदा प्रतिष्ठान ' या संस्थेला सरकारने दिलेल्या भूखंडाचे लीज रद्द करण्याची नोटीस खोब्रागडे यांनी पाठवली.

ज्या कारणांसाठी सरकारने हा भूखंड प्रतिष्ठानाला दिला, त्यांची पूर्तता होत नसल्याचे कारण देऊन खोब्रागडेंनी जमीन पुन्हा ताब्यात घेण्याची तयारी चालवली आहे. तो त्यांच्या कामाचा एक भाग आहे. याबाबत सरकार व संबंधित संस्था काय तो निर्णय घेतीलच.

वांदे रिक्लमेशनवरील मोक्याच्या जागेवरचा भूखंड गोखले शिवसेनेच्या राजकारणात येण्यापूवीर्च सरकारने रंगशारदा प्रतिष्ठानला दिला. मराठी रंगभूमी, विशेषत: संगीत रंगभूमीशी गोखले नाटककार म्हणून संबंधित असल्याने त्या क्षेत्रात काम करण्यासाठी नाममात्र मोबदल्यात हा भूखंड देण्यात आला. नंतर त्यावर बहुमजली तारांकित हॉटेल उभे राहिले.

तळमजल्यावर ' रंगशारदा ' नाट्यमंदिरही झाले. या आलिशान नाट्यगृहात मराठी नाटकांचे प्रयोग वर्षातून किती वेळा होतात आणि ऑक्रेस्ट्रा व गुजराती-इंग्रजी नाटकांसाठी ते किती वेळा वापरले जाते, त्यातून मिळणाऱ्या रकमेचा प्रतिष्ठान कोणत्या नाट्यविषयक कामांसाठी वापर करते, तसेच रंगशारदा हॉटेल चालवणारे प्रभुदास लोटिया यांचा रंगभूमीशी काय संबंध, या साऱ्याची एकदा चौकशी झाली, तर ' आंधळं दळतंय ' नाटकाचा नव्याने प्रयोग पाहायला मिळेल. या दृष्टीने खोब्रागडे प्रयत्नशील असायला हवे होते. पण या संबंधीचा आदेश देताना खोब्रागडेंनी आपली राजकीय मळमळ ओकून मधमाशांचे मोहोळ उठवले आहे.

सरकारी आदेश व कागदपत्रांत वास्तविक कायदा आणि नियमांचेच उल्लेख असायला हवेत. पण खोब्रागडेंंनी आपल्या आदेशात अन्य बाबींबरोबरच ' मनूने ज्या वर्गाला ज्ञान व शिक्षणाचा विशेषाधिकार मिळवून दिला आणि ज्यांची या दोन्हींवर पाच हजार वषेर् मक्तेदारी होती, त्याच वर्गातील गोखले आहेत, तसेच लोटिया हेही मनूच्या व्यवस्थेने संपत्तीचा अधिकार मिळवून दिलेल्या वर्गातील आहेत ,' असा उल्लेख केला आहे. अशी विधाने सरकारी दस्तऐवजात करणे केवळ निषेधार्हच नव्हे, तर गुन्हेगारी स्वरूपाचे आहे.

त्याविरुद्ध सरकारने कारवाई करायला हवी. इथे कोण मनुवादी व कोण पुरोगामी हा मुद्दा नाही. सरकारी निर्णय घेताना अधिकाऱ्यांनी तसा विचार करण्याचे कारण नाही. तसे होऊ लागले, तर स्वच्छ व समतोल प्रशासन व्यवस्थेच्या मूळ हेतूलाच सुरुंग लागेल. स्वत: खोब्रागडे मागासवगीर्य समाजातील आहेत. पण सरकारी अधिकारी म्हणून नियुक्ती झाल्यानंतर सर्वांनी समान सामाजिक, सांस्कृतिक व मानसिक पातळीवर काम करायला हवे.

महाराष्ट्रात पद्माकर गवई, शशिकांत दैठणकर, जे. डी. जाधव अशा मागासवर्गातील अनेक अधिकाऱ्यांनी महत्त्वाच्या जबाबदाऱ्यांची पदे भूषविली. त्यांनी कधी कुणाला सरकारी कागदांवर ' मनूच्या समाजातील ' म्हटल्याचे ऐकिवात नाही.

उत्तरेत मायावती वारंवार मनूचा वापर आपल्या वक्तव्यात करतात. पण त्या राजकारणी आहेत, सरकारच्या पगारावर उपजीविका करणाऱ्या अधिकारी नाहीत, हे खोब्रागडेंनी ध्यानात ठेवायला हवे. अर्थात अलीकडच्या काळात सरकारी सेवेत राहूनही स्वत:च्या जातीपातीच्या विचारांचे जाहीर प्रदर्शन करणारे खोब्रागडे एकटेच नव्हेत.

सार्वजनिक बांधकाम खात्यात इंजिनीयरच्या पदावर काम करतानाच पुरुषोत्तम खेडेकर ' संभाजी ब्रिगेड ' शी संबंध ठेवतात आणि मराठा जातीची चळवळही चालवतात. तिकडे पुण्याचे विभागीय आयुक्त प्रभाकर करंदीकर मांढरदेवी गडावरील दुर्घटनेनंतर तिथे सुधारणा करण्याचे ' सरकारी ' काम करत असताना कालेश्वरी मंदिरात ' खाजगी ' पूजा घालतात व त्याचे समर्थनही करतात.

राज्यकर्ते व प्रशासक हे सरकारी यंत्रणेचे महत्त्वाचे स्तंभ मानले जातात. राजकारण जातीयवाद व भ्रष्टाचाराने पोखरले असताना प्रशासनातील मंडळी तरी यापासून दूर असावीत, अशी जनतेची किमान अपेक्षा आहे.

राजकारणाइतकाच प्रशासनातही आथिर्क भ्रष्टाचार बोकाळला आहेच ; त्यात आता जाती-धर्माची कीडही पसरू लागली, तर सामान्य जनतेने कुणाकडे आशेने पाहायचे ? गोखले व लोटिया कोणत्या समाजातून आले, याचा विचार करून निर्णय घेण्यासाठी सरकारने खोब्रागडेंना नेमलेले नाही. ही समज त्यांना नसेल, तर ती उच्चपदस्थांनी करून द्यायला हवी. कारण ' कमिटेड ' न्यायव्यवस्थेप्रमाणेच ' कमिटेड ' नोकरशाहीसुद्धा लोकशाही व्यवस्थेला घातक ठरू शकते.

 
</text>
</doc>
