<doc>
<docno>1026341.cms.txt</docno>
<text>
 
लेख
विकास हवा तर विचारही हवा
[ Sunday, February 20, 2005  08:10:50 pm]


करावं तसं भरावं म्हणतात. पण माणसाची प्रवृत्ती अशी की, भरणं त्याच्या जीवावरच येतं. नाइलाजच झाला तर थोडक्यात मांडवली करायची आणि मोकळं व्हायचं. समोरची पाटीर् आपल्या हक्कांविषयी जरा जास्तच जागरुक असली, तर मग सरळ भात्यातली रामबाण अस्त्रं काढायची आणि त्यांचा आवाज जमेल तेवढा दडपून टाकायचा. वर ही माणसं विकासाच्या नि प्रगतीच्या आड येणाऱ्यांपैकी आहेत असा शिक्का मारायचा. इतकं देतो तरी यांचं समाधान होत नाही, असं म्हणून त्यांना भीकेचे डोहाळे लागले असल्याचं जाहीर करून टाकायचं. त्यामुळे दोन गोष्टी होतात. एकतर हवं ते करायला मिळतं आणि भरपाईची वेळ आली की काखा वर करून मोकळं होता येतं.

विकास होण्यासाठी वीज लागते. रस्ते बांधावे लागतात. मोठमोठी धरणे बांधावी लागतात. कारखाने उभारावे लागतात. वैज्ञानिक प्रकल्प उभारावे लागतात. हे सारं करायचं तर त्यासाठी पैसा, मनुष्यबळ, तंत्रज्ञान हे तर लागतंच. पण जमीनही लागते. जमीन काही नव्यानं निर्माण करता येत नाही. आपल्यापाशी आहे त्यातलीच जमीन या कामांसाठी वापरावी लागते. सरकारकडं आपल्या मालकीची हवी तेवढी आणि हवी तशी जमीन असेलच असं नाही. म्हणून मग लोकांकडून ती मागावी लागते. देशाच्या हिताचा प्रकल्प जर असेल, तर खाजगी मालकीची जमीन सरकारने मागितल्यावर द्यावी लागते. ती तशी दिलीही पाहिजे. आतापर्यंत लोकांनी ती दिलीही आहे. लोकांनी दिलेल्या जमिनीवर सरकारनंही विकासाची कामं केली आहेत.

सरकारला विकास करता यावा यासाठी लोकांनीही हातभार लावलाच आहे आणि हे लोक बव्हंशी खेड्यापाड्यातले आहेत. ते पांढरपेशांसारखे बोलघेवडे नसल्यानं त्यांच्या कामगिरीचं काही मोल आहे, याच्याशी शहरी पगारदारांचं नि पैसेवाल्यांचं काही देणंघेणं नसतं. तेे एकवेळ समजण्यासारखं आहे. पण लोकांचं प्रतिनिधित्व करणाऱ्या सरकारलाही हळूहळू हायक्लास नि हायटेक प्रतिष्ठितांचं म्हणणं आणि वागणंही भुरळ घालायला लागतं. साध्यासुध्या लोकांना हक्काची भाषा शिकवणाऱ्यांचा तिरस्कार वाटू लागतो.

पण तरीही लोकशाहीचे काही पेच राहतातच. कितीही नको असलं, तरी पायाखाली जाळ पेटू लागला की लोकांचं ऐकावंच लागतं. धोरणं आखताना त्यांना पार मोडीत काढणं अवघड होतं. कधी कधी तर ती अमलातही आणावी लागतात. लोकांच्या संघटित दबावापायी विकासकामांसाठी जमिनी संपादन करण्याबाबतचं केंद सरकारचं नवं धोरण आता आकाराला येतं आहे.

कोणी म्हणेल की पुनर्वसनाबाबत व जमीनसंपादनाबाबत आधीचे कायदेकानू आहेतच की! ते खरंही आहे. या राष्ट्रीय धोरणात ते सुधारित स्वरूपात गिरवलेही गेले आहेत. पण त्याहीपुढं चार पावलं जाऊन हे धोरण काही विशिष्ट दिशा देऊ मागतंय.

हे धोरण म्हणतं की प्रकल्पग्रस्त दारिद्यरेषेखालचा असो वा नसो ; त्याला पुनर्वसनाचे आणि नव्याने स्थायिक होण्याचे सर्व फायदे मिळाले पाहिजेत. पिढ्या न् पिढ्यांचं जगणं सोडून दुसरीकडं स्थायिक होईपर्यंत माणसं पार हेलपाटून जातात. जमिनीला जमीन मिळाली, घरांसाठी जागा मिळाली, अगदी गुरांच्या गोठ्यासाठीही पैसे आणि नुकसानभरपाई मिळाली तरी नवं आयुष्य सुरू करणं ही खडतर बाब असते. शेती, मासेमारी, आणि सुतारकाम-लोहारकाम यासारखे परंपरागत व्यवसाय यांचा नव्याने जम बसवायचा, तर त्यासाठी काही काळ जावा लागतो. एक नोकरी सोडून दुसरी पकडावी किंवा एक फ्लॅट सोडून दुसऱ्या फ्लॅटमध्ये राहायला जाणं इतकं काही ते सोपं नसतं. हे धोरण म्हणतं की, पुन्हा नव्यानं उभारी घेण्यासाठी, तग धरण्यासाठीही काही ' तगाई ' दिली पाहिजे. तगाई भत्त्याची (सस्टेनन्स अलाऊन्स)ची ही संकल्पना आता सरकारी धोरणांचा एक भाग आहे. प्रत्येक राज्यात पुनर्वसनाचे वेगवेगळे कायदे आहेत. हे लक्षात घेऊन नवे धोरण राष्ट्रीय स्तरावर लागू केलं जाणार आहे.

या तगाई भत्त्याचे तपशील विचारपूर्वक बनवले गेलेत. या धोरणानुसार ज्याची संपूर्ण जमीन प्रकल्पासाठी गेली आहे, त्याला 750 दिवसांच्या किमान वेतनाएवढी रक्कम दिली जावी. ज्याची पूर्ण जमीन गेली नाही, त्याला 500 दिवसांच्या किमान वेतनाएवढी ; तर जो जमीन संपादनामुळे छोट्या शेतकऱ्याच्या वर्गवारीत जाऊन बसला त्याला 375 दिवसांच्या किमान वेतनाएवढी रक्कम दिली जावी. शेतमजुरी वा कारागिरी करणाऱ्या भूमिहिनांना त्यांच्या जगण्याच्या लढाईचे तीव्र स्वरूप लक्षात घेता 625 दिवसांच्या किमान वेतनाएवढी रक्कम दिली जावी, असं हे धोरण म्हणतं. याशिवाय प्रत्येक विस्थापिताला 250 दिवसांच्या किमान वेतनाएवढी रक्कम महिना चालवण्यासाठीची मदत रक्कम म्हणून मिळावी असंही या धोरणात म्हटलं आहे. हे सर्व मिळणं म्हणजे विकासाच्या कामासाठी आपलं गाव सोडणाऱ्या लोकांचा हक्कच असल्याचंही धोरणात म्हटलंय.

हा हक्क आज कागदावर आहे. तो प्रत्यक्षात उतरवण्यासाठी खूप कष्ट घ्यावे लागणार, हे तर उघडच आहे. तारापूर अणुऊर्जा प्रकल्पासाठी गावं सोडलेल्या पोफरण आणि अकरपट्टी गावातले लोक त्यासाठी दंड थोपटून उभे राहिलेत. आम्ही जमीन दिली, आम्हाला जीवन द्या असं ते म्हणताय्त. करावं तसं भरावं हे सरकारला मान्य नसलं तरी द्यावं तसं घ्यावं हे मात्र गावकऱ्यांनी ठणकावून सांगितलंय.

प्रश्न् इतकाच आहे, प्रकल्प तारापूरला असो की वैनगंगेला, कोयनेला असो की कृष्णेला, मुंबईतले झोपडीवासी असोत की विदर्भातल्या पेच अभयारण्यातले आदिवासी... ठणठणून ओरडल्याशिवाय आपणच म्हटलेलं मान्यच करायचं नाही हा सरकारी दृष्टिकोन बदलणार की नाही ?

प्रतिमा जोशी

 
</text>
</doc>
