<doc>
<docno>1026389.cms.txt</docno>
<text>
 
महामुंबई
भराडी देवीच्या यात्रेसाठी मुंबईहून खास गाडी
[ Sunday, February 20, 2005  09:15:27 pm]


म. टा. प्रतिनिधी

मुंबई : कोकणातील कणकवलीनजीकच्या भराडी देवीच्या यात्रेला जाणाऱ्या भाविकांसाठी कोकण रेल्वेची खास जादा गाडी ( 0109 डाऊन) सोमवारी रात्री 11 वाजून 55 मिनिटांनी छत्रपती शिवाजी टमिर्नसहून मडगावसाठी रवाना होईल. ती कणकवलीस दुसऱ्या दिवशी म्हणजे मंगळवारी सकाळी नऊ वाजून 28 मिनिटांनी, मडगावला दुपारी दोनला पोहोचेल.

परतीच्या प्रवासासाठी ही गाडी ( 0110 अप) मडगावहून 22 फेब्रुवारीला दुपारी चार वाजून 30 मिनिटांनी निघून कणकवली येथे सायंकाळी सहा वाजून 55 मिनिटांनी येईल व दुसऱ्या दिवशी पहाटे चार वाजून 20 मिनिटांनी मुंबई सीएसटीला परतेल.

या गाडीस दोन्ही बाजूंच्या प्रवासात दादर, ठाणे, पनवेल, रोहा, खेड, चिपळूण, संगमेश्वर, रत्नागिरी, विलावडे, राजापूर, वैभववाडी रोड, नांदगाव, कणकवली, सिंधुदुर्ग, कुडाळ, सावंतवाडी पेरणेम, थिविम व करमाली स्टेशनात स्टॉप देण्यात आला आहे.

ही खास गाडी 14 डब्यांची असेल. त्याशिवाय दिवा-सावंतवाडी- मडगाव पॅसेंजरला डाऊन दिशेच्या प्रवासात 20 ते 23 फेब्रुवारीपर्यंत तर अप दिशेच्या प्रवासात 21 ते 24 फेब्रुवारीपर्यंत चार जादा जनरल डबे जोडण्यात येतील, असे कोकण रेल्वेच्या पत्रकात म्हटले आहे.

 
</text>
</doc>
