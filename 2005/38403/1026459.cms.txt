<doc>
<docno>1026459.cms.txt</docno>
<text>
 
देश-विदेश
शिया-सुनी दंगलीची उत्तर प्रदेशात ठिणगी
[ Sunday, February 20, 2005  11:26:30 pm]


वृत्तसंस्था

लखनऊ : मोहरमसाठी निघालेल्या मिरवणुकीचा मार्ग कोणता असावा, यावरून सुन्नी आणि शिया जमातीत रविवारी तेढ निर्माण होऊन उसळलेल्या जातीय दंगलीत तीनजण ठार तर 11 जखमी झाले.

मोहरमच्या दहाव्या दिवशी निघणाऱ्या ताायिा मिरवणुकीच्या मार्गाला सुन्नी समाजाने आक्षेप घेतला. त्यातून भांडण सुरू झाले. दोन्ही समाजांनी जोरदार दगडफेक केली, अनेक वाहनांनी नासधूस केली तसेच काही घरे आणि दुकानांना आगी लावल्या.

हुसैनाबाद येथे तिचे प्रमाण तीव्र होते. तेथे दुकानांची जाळपोळ करणाऱ्या जमावाला पांगवण्यासाठी पोलिसांनी हवेत गोळीबार केला आणि अश्रूधुराची नळकांडी फोडली. दंगलग्रस्त भागांत धडक कारवाई दलाचे पथक तैनात आहे. दगडफेकीत जखमी झालेल्या तिघांचे रुग्णालयात प्राणोत्क्रमण झाले. 11 जखमींपैकी दोघांची प्रकृती चिंताजनक आहे.

उत्तर प्रदेशचे मुख्यमंत्री मुलायमसिंग यादव यांनी या हिंसाचाराबद्दल तीव्र खेद व्यक्त केला. मृतांच्या आप्तांना त्यांनी प्रत्येकी पाच लाख रुपयांचे सानुग्रह अनुदान जाहीर केले आहे.

 
</text>
</doc>
