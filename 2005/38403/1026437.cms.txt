<doc>
<docno>1026437.cms.txt</docno>
<text>
 
क्रीडा
सानियाला बघायचाय ब्लॅक आणि खायचेत रसगुल्ले...
[ Sunday, February 20, 2005  10:51:37 pm]


वृत्तसंस्था

कोलकाता : खेळापुढे बाकी सगळ्या मोहांना दूर सारणारी भारताची टेनिस राणी सानिया मिर्झाला टेनिसच्या बिझी शेड्युलमुळे चित्रपट पाहण्यासाठी फारसा वेळ मिळत नाही. मात्र ' ब्लॅक ' चित्रपट आवर्जून पहायचाय, अशी इच्छा तिने येथे व्यक्त केली.

कोलकाता येथे बऱ्याच दिवसांनी आल्यामुळे चाहत्यांबरोबरच पत्रकारांचाही सानियाला गराडा पडला होता. खेळाव्यतिरिक्त काय आवडते, याविषयी उत्तरे देताना तिने, भव्य चित्रपटगृहात मागच्या रांगेत बसून चित्रपट पहाण्यात आनंद वाटतो, असे सांगितले. मैदानावर सातत्याने आक्रमक अॅक्शनमध्ये खेळणाऱ्या आणि अॅक्शनपटांची खास शौकिन असलेल्या सानियाला हिंदी चित्रपटांत अक्षय कुमारचा अभिनय सर्वाधिक आवडतो.

कोलकता भेटीत येथील खासियत असलेल्या रसगुल्ल्याचाही तिने आस्वाद घेतला कारण ही मिठाई तिच्या विशेष आवडीची. पण, मी रसगुल्ले खाल्ले, हे माझ्या प्रशिक्षकांना सांगू नका, नाहीतर फिटनेसबाबत निष्काळजीपणा केल्याबद्दल ओरडून घ्यावे लागेल, असे ती हसत हसत म्हणाली.

सानियाचे दुपारचे जेवण सौरव गांगुलीच्या मल्टी क्युसाइन रेस्तराँमध्ये होते. एवढ्या मोठ्या क्रिकेट स्टारसाठी येथील लोकांच्या मनात काय स्थान आहे, ते आपण जाणतो. असे असताना आपल्याला एवढ्या मोठ्या प्रमाणावर चाहते लाभले, हे फारच आनंददायक आहे, असे सानिया म्हणाली. आगामी काळात येथे होणाऱ्या टेनिस स्पर्धांच्या निमित्ताने पुन्हा शहरात येणार असल्याचे सांगून तिने चाहत्यांचा निरोप घेतला.

 
</text>
</doc>
