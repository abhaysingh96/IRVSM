<doc>
<docno>1025981.cms.txt</docno>
<text>
 
महामुंबई
मेडिकल विद्यार्थ्यांच्या पालकांना पंडित समितीने फटकारले
[ Sunday, February 20, 2005  12:03:31 am]


म. टा. प्रतिनिधी

मुंबई : फीवाढीचा फटका विद्यार्थी व पालकांना बसत असला, तरी फीनिश्चितीसाठी नेमलेल्या ' शिक्षण शुल्क समिती ' च्या कामकाजात कोणत्याही प्रकारे हस्तक्षेप करण्याचा अधिकार त्यांच्या संघटनेला नसल्याचा निर्वाळा देत, कागदपत्रांसाठी त्यांनी केलेली मागणी न्या. पंडित समितीने फेटाळून लावली आहे.

' पेरेंट्स असोसिएशन ऑफ मेडिकल स्टुडंट्स ' या संघटनेने 12 फेब्रुवारीला समितीला पत्र लिहून ही मागणी केली होती. न्या. जहागिरदार समितीने ठरवून दिलेल्या फीरचनेविरुद्ध खाजगी मेडिकल कॉलेजांनी हायकोर्टात दाद मागितल्यानंतर, या संस्थांनी नव्याने दिलेल्या कागदपत्रांचा विचार करून, फीविषयी निर्णय घेण्यास हायकोर्टाने समितीला सांगितले होते. दरम्यानच्या काळात न्या. जहागिरदार यांची मुदत संपली आणि त्यांच्या जागी न्या. पंडित यांच्या अध्यक्षतेखालील समिती अस्तित्वात आली. या समितीने लक्षणीय फीवाढ मंजूर केल्यानंतर, त्यासाठी अवलंबलेल्या पद्धतीचा आणि लावलेल्या निकषांचा अभ्यास करण्यासाठी संबंधित कागदपत्रांची मागणी पेरेंट्स असोसिएशनने केली होती. त्यात इनवर्ड रजिस्टरचाही समावेश होता. या कागदपत्रांचा खर्च देण्याचीही असोसिएशनची तयारी होती.

असोसिएशनला कायद्याने या समितीच्या प्रक्रियेत भाग घेण्याचा अधिकार नाही, असे स्पष्ट करतानाच, कागदपत्रे न दिल्यास कोर्टात दाद मागण्याचा इशारा हे दबावतंत्र असल्याचे मत समितीच्या अध्यक्षांनी व्यक्त केले आहे. न्या. जहागिरदार यांच्या तसेच सध्याच्या समितीने कोणालाही शपथपत्रावर माहिती देण्याचा आदेश दिलेला नाही आणि समितीकडे असे कोणतेही शपथपत्र नाही, अशी ग्वाही समितीने असोसिएशनला पत्राद्वारे दिली आहे. शिवाय ' संस्थेने सादर केलेला तपशील कोट्यवधी पानांचा असून, त्यांची प्रत देणे आथिर्क दृष्ट्या शक्य नाही व ते व्यवहार्यही नाही ', असाही उल्लेख या अधिकृत पत्रात आहे.

' शिक्षण शुल्क समिती ' चे माजी अध्यक्ष आर. ए. जहागिरदार यांच्याकडे विचारणा केली असता, आपण मेडिकल संस्थांना दिलेल्या सूचनापत्रात, सर्व माहिती संस्थेच्या जबाबदार अधिकाऱ्याने केलेल्या शपथपत्रावर (ह्यश्ाद्यद्गद्वठ्ठ ड्डद्घद्घद्बह्मद्वड्डह्लद्बश्ाठ्ठ) असली पाहिजे असे स्पष्ट बजावले होते, असे त्यांनी स्पष्ट केले. त्यामुळे न्या. पंडित समितीच्या पत्रातील संबंधित उल्लेखाच्या सत्यतेविषयी संभ्रम निर्माण झाला आहे. ' कोट्यवधी ' पानांचे पुरावे महिनाभरात समितीने कसे वाचले, असाही प्रश्न उपस्थित झाला असून, त्यामुळे कागदपत्रे तपासून पाहण्यासाठी मिळावीत ही मागणी अधिकच समर्थनीय ठरली आहे, असा दावा पेरेंेट्स असोसिएशनने केला आहे. अधिकारांच्या तांत्रिक बाबीपेक्षा, पारदर्शकता आणि माहितीचा हक्क याला समितीने प्राधान्य द्यायला हवे, असे मत सध्या सुप्रीम कोर्टातील प्रलंबित प्रकरणात असोसिएशनच्या वतीने काम पाहणारे अॅड. सुनील बेडेकर यांनी व्यक्त केले.

 
</text>
</doc>
