<doc>
<docno>1026004.cms.txt</docno>
<text>
 
महामुंबई
नव्या लोंढ्यांसाठी सज्ज व्हा!
[ Sunday, February 20, 2005  12:32:37 am]


प्रवीण मुळ्ये

पाटणा ते मुंबई : पाटणा रेल्वे स्टेशन... रात्री 11.20 ला मुंबईकडे निघणाऱ्या ट्रेनच्या प्रतीक्षेत तरुणांचा मोठा लोंढा स्टेशनवर उभा असतो... हातात कपड्याच्या छोट्याशा पिशवीशिवाय दुसरे कोणतेही सामान नसते... राजेंदनगरवरून येणारी ही ' जनता एक्स्प्रेस ' नावाची ट्रेन प्लॅटफॉर्मवरील सर्व ' जनते ' ला सामावून घेत प्रस्थान ठेवते.

बिहारमधून येणाऱ्या लोंढ्यांची मुंबईत खूप चर्चा चालते. पण शेवटच्या घटका मोजत असलेली बिहारची आथिर्क आणि औद्योगिक स्थिती, शिक्षण क्षेत्राची वाताहत यामुळे येत्या सहा महिन्यांत या लोंढ्यांचे संकट आणखी गंभीर रूप धारण करणार आहे. ' मुंबईमें रहके चार पैसा कमाएंगे और बडा आदमी बनेंगे ' या एकाच स्वप्नाने झपाटलेल्या हजारो तरुणांना घेऊन रेल्वेमंत्री लालूप्रसाद यादव यांच्या या राज्यातून मुंबईला प्रवास करणाऱ्या ट्रेन हीच कहाणी सांगतात. आधीच झोपडी हटाव मोहिमेमुळे कात्रीत सापडेल्या राज्य सरकारला या नव्याने येणाऱ्या लोंढ्यांच्या संकटापासून मुंबईला वाचवण्यासाठी आत्तापासूनच विचार करावा लागणार आहे.

आतापर्यंत बिहारमधून नोकरीच्या शोधात मुंबईत येणाऱ्या तरुण बेरोजगारांचा बोजा मुंबईला उचलावा लागत होता. पण आता पुरामुळे शेतीची वाताहत झालेल्या शेतकऱ्यांनीही पोटापाण्यासाठी सहकुटुंब मुंबईचा रस्ता धरायला सुरुवात केली आहे. इथले विद्याथीर् शिक्षणासाठी मुंबई-दिल्लीचा रस्ता पकडत असल्यामुळे वर्षाला केवळ फीच्या रूपात एक हजार कोटी रुपयांचे नुकसान बिहार सरकारला सहन करावे लागत आहे. म्हणजे मुंबईत शिक्षणासाठी येणाऱ्या बिहारी तरुणांचा आकडा किती असेल, ते पाहा. गेल्या दोन-तीन वर्षांत येथील उरल्यासुरल्या उद्योगधंद्यांचीही वाताहत झाल्यामुळे त्यांना आता केवळ मुंबईच ' तारणहार ' वाटू लागली आहे आणि बोजाबिस्तऱ्यासह मुंबई गाठणाऱ्या बिहारी तरुणांच्या संख्येत दुपटीने वाढ झाली आहे.

या तरुणांना आपण मंुबईत कोठे राहणार, काय काम करणार याचा काही विचार नाही. पण, ट्रेनमध्ये गप्पा मारताना जाणवला तो त्यांचा मुंबईवरचा विश्वास. ' और रहने का क्या ? मामा, चाचा, भाई... कहीं ना कहीं तो रहनेका बंदोबस्त हो जायेगा, हमाली करके भी गुजारा कर लेगें ', ही त्यांची उत्तरे होती. एवढेच नव्हे, पुन्हा बिहारकडे वळून पाहण्याचीही इच्छा नसलेली ही मंडळी, आजवर एकदाही जिचे दर्शन झालेले नाही त्या मुंबईला निर्धास्तपणे कर्मभूमी मानू लागली आहेत.

या टेनमध्ये नियमित काम करणारे टीसी, अटेंडंट, वेटर यांच्याशी बोलताना बिहारमधून मुंबईत येणाऱ्या माणसांच्या महापुराच्या गांभीर्याचा अंदाज येतो. अनेक महिने पाटणा-कुर्ला टेनवर काम करणाऱ्या कर्मचाऱ्याने सांगितले , ' मुंबईकडे जाणाऱ्या ट्रेन पूवीर् केवळ सुटीच्या मोसमात भरलेल्या दिसायच्या, आता ही गदीर् रोजचीच झाली आहे. परतणाऱ्या ट्रेन मात्र रिकाम्याच असतात. ' इथल्या विद्यार्थ्यांना उच्च शिक्षणासाठी आणि चांगल्या भवितव्यासाठी त्यांना मुंबईचेच स्वप्न पडू लागले आहे.

 
</text>
</doc>
