<doc>
<docno>1026297.cms.txt</docno>
<text>
 
देश-विदेश
वैष्णोदेवी यात्रेला पुन्हा सुरुवात
[ Sunday, February 20, 2005  07:47:47 pm]


वृत्तसंस्था

जम्मू : हिमकडे कोसळल्यामुळे स्थगित करण्यात आलेली वैष्णोदेवी यात्रा रविवारी पुन्हा सुरू करण्यात आली असून सात हजार भाविकांच्या पहिल्या तुकडीला रविवारी पुढे कूच करण्याची परवानगी देण्यात आली.

शनिवारी सकाळी मनोकामना भवनाजवळ हिमकडे कोसळल्यामुळे अनेक यात्रेकरू अडकून पडले. रस्ते बंद झाल्याने वैष्णोदेवी यात्रा त्वरित स्थगित करण्यात आली होती. बर्फ हटवण्यात आल्यानंतर रविवारी सकाळी यात्रेकरूंना पुढे कूच करण्याची परवानगी मिळाली.

सात हजार यात्रेकरू वैष्णोदेवी गुहेच्या मुख्य भवनाकडे निघाले असून तेथील वातावरणात रविवारी सुधारणा झाल्याने यात्रेकरूंना सूर्यदर्शन घडले. सर्व यात्रेकरू सुरक्षित असल्याचा निर्वाळा वैष्णोदेवी संस्थानाचे मुख्य कार्यकारी अधिकारी रोहित कांसल यांनी दिला आहे. अडकून पडलेल्या सर्व यात्रेकरूंची सोय वैष्णोदेवी संस्थानाच्या वसतिगृहात करण्यात आली आहे.

 
</text>
</doc>
