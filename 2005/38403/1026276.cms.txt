<doc>
<docno>1026276.cms.txt</docno>
<text>
 
धावते जग
योग्य इशारा
[ Sunday, February 20, 2005  07:14:51 pm]


सेबीच्या अध्यक्षपदाचा कारभार हाती घेतानाच मेलेवितील दामोदरन यांनी, शेअर बाजारात गडबड करणारे दलाल आणि कंपन्या यांना कडक आणि तात्काळ शिक्षा ठोठावण्याची घोषणा केल्याने सर्वसामान्य गुंतवणूकदाराला दिलासा मिळाला असेल.

शेअर बाजारावर नियंत्रण ठेवण्यासाठी ' सिक्युरिटीज अँड एक्स्चेंज बोर्ड ऑफ इंडिया ' ची स्थापना करण्यात आली आहे. सेबीचे काम नीट चालले असले, तरी काही वेळा सेबीचे निर्णय होण्यात विलंब होतो आणि काही वेळा निर्णय सपशेल चुकतात, असे दिसून आले आहे.

असे चुकीचे निर्णय फिरवताना संबंधित लवादाने सेबीला धारेवर धरले आहे. दामोदरन हे मुळचे सनदी अधिकारी. पण केंदीय अर्थखात्यात काम करताना त्यांनी दाखवलेली तडफ आणि कार्यक्षमता यामुळे त्यांच्याकडे युनिट ट्रस्ट ऑफ इंडियाचे प्रमुखपद, आय. डी. बी. आय.चे अध्यक्षपद चालून आले.

प्रत्येक ठिकाणी त्यांनी आपल्या कामाचा ठसा उमटवल्यामुळे सरकारने त्यांच्याकडे शेअर बाजार नियंत्रकाची अत्यंत महत्त्वाची भूमिका सोपवली आहे. सध्या बाजार अत्यंत तेजीत आहे. म्हणजेच सर्वसामान्य माणूस बाजाराकडे आकषिर्त होण्याची शक्यता जास्त आहे.

त्याची फसवणूक करणाऱ्या दलालांना असे गुंतवणूकदार म्हणजे फार मोठे भक्ष्य असते. अशा उपदव्यापी मंडळींबाबत आम्ही जागरुक असणार आहोत, हे दामोदरन यांनी स्पष्ट केले आहे.

थोडक्यात, घोटाळा होण्याची वाट आम्ही बघणार नाही, तर चुकार दलालांवर कायम लक्ष ठेवणार, ही त्यांची भूमिका स्वागतार्ह आहे. याचे कारण आग लागल्यावर धावपळ करण्याने काहीच साधत नाही.

मात्र गुंतवणूकदारांनीदेखील अधिक सावधता बाळगावी, असे त्यांनी सुचवले आहे. एकप्रकारे त्यांनी हा इशारा दिला आहे. कारण बाजारात गुंतवणूक करणारे अनेकदा भावनेच्या भरात वाहवत जातात, असे दिसून आले आहे.

कोणतीही माहिती करून न घेता, तज्ज्ञांचा सल्ला न घेता ते असलेली पुंजी बाजारात टाकतात आणि नंतर त्यांच्यावर अश्रू ढाळण्याची वेळ येते. अशांना सेबी तरी कोणती मदत करणार! दामोदरन यांनी बोलण्यातून दाखवलेली तडफ ते कायम राखतील यात शंका नाही.

फक्त त्यांना ठोस पावले उचलण्याचे स्वातंत्र्य केंद सरकारने द्यावे ; याचे कारण अनेकदा बडे मासे जाळ्यात अडकले की हितसंबंधी थेट दिल्लीपर्यंत धाव घेतात आणि कारवाई रोखतात. अर्थात दामोदरन यांनाही पुरून उरतील, यात शंका नाही.

 
</text>
</doc>
