<doc>
<docno>1026017.cms.txt</docno>
<text>
 
देश-विदेश
काश्मिरात हिमवृष्टीचा रेड अलर्ट!
[ Sunday, February 20, 2005  12:44:37 am]


वृत्तसंस्था

श्रीनगर प्रचंड हिमवर्षावाने श्रीनगर परिसर पूर्णपणे गोठला असून दोन दिवस झालेला हिमवर्षाव पाहून जम्मू- काश्मीर सरकारने राज्यात अतिदक्षतेचा इशारा (रेड अॅलर्ट) दिला आहे. राज्यात ठिकठिकाणी साचलेला बर्फ कोसळून त्याखाली गाडल्या गेलेल्या नऊजणांचा शनिवारी बळी गेला. मृतांमध्ये सात सफाई कर्मचाऱ्यांचा समावेश आहे. बर्फाचे ढिगारे उपसण्यासाठी लष्कराचीही मदत घेण्यात येत आहे. बर्फामुळे रस्ते बंद पडल्याने हजारो वाहने अडकली आहेत. 15 वर्षांत झालेला हा सर्वाधिक मोठा हिमवर्षाव असल्याचे तज्ज्ञांनी सांगितले.

कंगडूला आणि कारगिल-लेह येथील रस्ते साफ करण्याचे काम करणारे दोघे बर्फाखाली गाडले गेले होते. त्यांना बाहेर काढण्यात आले असून त्यांची प्रकृती चिंताजनक आहे. अद्याप 30 जण बर्फाखाली असल्याची भीती आहे. शुक्रवारी रात्रीपासून सुरू असलेल्या बर्फवृष्टी-मुळे जम्मू-काश्मीर राष्ट्रीय महामार्ग शनिवारीही बंद ठेवण्यात आला. काही विमानेही रद्द करण्यात आली.

बर्फवृष्टीमुळे अनेक घरेही बर्फाखाली गाडली गेली आहेत. शोपियाँ, पहलगाम, तरल, काझीगुंड, बरझुल्ला, कंगन आणि अनंतनागमध्ये मोठ्या प्रमाणात जनजीवन विस्कळीत झाले. पण तेथे जीवित किंवा वित्तहानी झालेली नाही. पुलवामातील तरल विभागात दोन रुग्णांना बर्फवृष्टीमुळे रुग्णालयात दाखल करण्यात उशीर झाल्यामुळे त्यांचा मृत्यू झाला. त्यात एक चार वर्षांची मुलगी होती.

 
</text>
</doc>
