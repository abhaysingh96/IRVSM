<doc>
<docno>1026200.cms.txt</docno>
<text>
 
महाराष्ट्र
नालासोपारा पालिका आथिर्क संकटात
[ Sunday, February 20, 2005  06:07:35 pm]


मुंबई टाइम्स टीम

वसई : नालासोपारा पालिकेची 17 कोटी पैकी अवघी पाच कोटी आसपासच घरपट्टी वसुली झाली आहे. त्याचा पालिकेच्या बजेटवर विपरित परिणाम होण्याची भीती व्यक्त करण्यात येत आहे. आथिर्क वर्ष संपण्यास आता काही दिवसच शिल्लक आहेत. पण घरपट्टी वसुलीचं किमान उद्दीष्टही साध्य न झाल्याने पालिकांच्या विकासकामांना त्याचा फटका बसणार आहे.

नालासोपारा शहरात निवडणुकीचं वारं वाहू लागल्याने घरपट्टी वसुलीच्या कामाची गती मंदावली आहे. घरपट्टीची यंदाचं उद्दीष्ट 17 कोटी रुपयांच्या आसपास आहे. त्यापैकी आतापर्यंत फक्त पाच कोटी रुपयांपर्यंतच वसुली झाली आहे. दिवसाला अवघी साडेतीन ते चार लाखांच्या घरातच वसुली होत आहे. हे चित्र पाहता उरलेल्या दिवसांत घरपट्टी वसुली किमान 80 टक्क्यांपर्यंत न्यायची कशी, अशी चिंता अधिकाऱ्यांना वाटत आहे. घरपट्टी वसुलीसाठीची मोहीम उशीरा सुरू झाल्याने वसुलीची गती थंडावली आहे. घरपट्टी हेच पालिकांचं मुख्य उत्पन्न असतं. घरपट्टी वसुलीवर पालिकांचं आथिर्क नियोजन केलं जातं. वसुलीचं प्रमाण पाहून सरकारी अनुदानं मिळतात.

गेल्या काही महिन्यांपासून नालासोपारा पालिकेत भ्रष्टाचाराची प्रकरणं गाजत आहेत. त्यात घरपट्टी विभागातच अधिक भ्रष्टाचार आढळून आल्याने काही कर्मचाऱ्यांवर कारवाई करण्यात आली आहे. त्यामुळे या विभागात कर्मचाऱ्यांची संख्या अगदीच कमी आहे. तर लेखापरीक्षणात आणखी काही कर्मचारी दोषी आढळून आले आहेत. त्यांच्यावर कारवाई व्हावी, असा अहवाल मुख्याधिकाऱ्यांकडे पाठवण्यात आला आहे. त्यामुळे आणखी एखाद-दुसरा कर्मचारी घरी जाण्याची शक्यता आहे. त्यातच आता पालिकेच्या निवडणुका जाहीर झाल्या आहेत. त्याकामी कर्मचारी नेमले गेले आहेत. त्यामुळे अपुऱ्या कर्मचाऱ्यांच्या मदतीने घरपट्टी वसुली करायची कशी, ही चिंता अधिकाऱ्यांना भेडसावत आहे.

घरपट्टीवर पालिकांचं बजेट अवलंबून असतं. त्यावरच विविध विकासकामांचं नियोजन केलं जातं. घरपट्टी वसुली झाली नाही तर त्याचा परिणाम या सर्वांवर होतो. वसुलीचं प्रमाणं घटलं तर त्याचा फटका विकासकामांना बसतो. आता वसुलीच होत नाही त्यामुळे कामं करायची कशी, ठेकेदार आणि इतरांची देणी चुकवायची कशी, नवी कामांना सुरुवात कशी करायची, असे अनेक प्रश्न अधिकाऱ्यांपुढे आ वासून उभे राहिले आहेत.

 
</text>
</doc>
