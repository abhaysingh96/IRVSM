<doc>
<docno>1026278.cms.txt</docno>
<text>
 
धावते जग
विजय कोणाचा?
[ Sunday, February 20, 2005  07:18:45 pm]


नाकोर्टिक ड्रग्ज अँड सायकोट्रॉपिक सबस्टन्स अॅक्ट ' खाली येणारी औषधे न विकण्याचा आपला निर्णय औषधविक्रेत्यांनी मागे घेतला आहे. त्यामुळे ही औषधे ज्यांची गरज होती, अशा रुग्णांना हायसे वाटेल, यात शंका नाही.

अर्थात विक्रेत्यांनी आपला निर्णय बदलला, त्याचे कारण सरकारने त्यांच्यावर घातलेली बंधने मागे घेतली, हे आहे. मात्र विक्रेत्यांनी घेतलेल्या भूमिकेमुळे या औषधांच्या विक्रीवरच बंदी आहे की काय, असा संभ्रम सामान्य ग्राहकाच्या मनात निर्माण झाला होता. तो अर्थातच चुकीचा होता.

या औषधांचा सर्रास गैरवापर होत असल्याच्या तक्रारी होत्या आणि त्याला आळा घालण्यासाठी म्हणूनच सरकारने हे पाऊल उचलले होते. ही औषधे विकताना विक्रेत्यांनी डॉक्टरांच्या प्रीस्क्रिप्शनशिवाय विकायची नाहीत आणि विकतानाही त्याची नोंद तीन प्रतींत करावयाची, असे बंधन होते. हे बंधन विक्रेत्यांना जाचक वाटू लागल्याने त्यांनी ही औषधेच न विकण्याचा निर्णय घेतला.

ज्यांना या औषधांची नितांत गरज असते, अशा रुग्णांवर आपल्या या निर्णयाचा काय परिणाम होईल, असा विचार करण्याची गरज या विक्रेत्यांच्या संघटनेला वाटू नये, हा यातील सर्वात दुदैर्वी भाग आहे. आपल्या समाजात हल्ली एकंदरच जी स्वाथीर् वृत्ती वाढीस लागली आहे, तिच्याशी हा निर्णय सुसंगतच होता.

वास्तविक या निर्णयाची कठोर अंमलबजावणी झाली असती, तर या औषधांचा गैरवापर टळला असता. त्यामुळे अशी औषधे घेणाऱ्यांच्या आरोग्यावर होणारे दुष्परिणाम टळू शकले असते. त्या विपरीत परिणामांमुळे आरोग्यव्यवस्थेवर येणारा अनावश्यक ताणही टाळता आला असता. परंतु इतका दूरवरचा विचार करणे विक्रेत्यांच्या संघटनेला आवश्यक वाटले नाही, असेच त्यांनी जो निर्णय घेतला होता, त्यावरून दिसते. अशावेळी सरकारने आपल्या निर्णयावर ठाम राहून हा निर्णय का घ्यावा लागला, हे स्पष्ट केले असते, तर लोकांमध्ये निर्माण झालेले गैरसमज दूर झाले असते आणि ही बंदी नसून सरकारने काही बंधने घातली आहेत, हे त्यांच्या लक्षात आले असते.

औषध कंपन्यांनीसुद्धा पुढाकार घेऊन विक्रेत्यांच्या सोयीसाठी आवश्यक तशी बिलपॅडस तयार केली असती, तरीही काम सोपे झाले असते. परंतु प्रत्येकाने स्वत:पुरतेच पाहावयाचे, असे ठरविल्यामुळे रुग्णांची पंचाईत झाली आणि सरकारलाच आपला निर्णय बदलणे भाग पडले.

समाजाच्या सर्व थरांमध्ये आरोग्य- विषयक जाणिवा नसल्या, तर काय होते, तेच यानिमित्ताने दिसून आले. अशा जाणिवा निर्माण करावयाच्या, तर सर्वच जबाबदारी सरकारवर टाकून चालणार नाही. डॉक्टरांनीसुद्धा आपल्या रुग्णांना औषधांबाबत योग्य ते मार्गदर्शन करण्याची गरज आहे. तसे ते झाले, तर आता झालेला गोंधळ टाळता येऊ शकेल.

 
</text>
</doc>
