<doc>
<docno>1026395.cms.txt</docno>
<text>
 
महामुंबई
राज्यातील वसतिगृहांच्या दुरुस्तीचे आदेश
[ Sunday, February 20, 2005  09:18:54 pm]


म. टा. प्रतिनिधी

मुंबई : राज्यातील मागासवगीर्य विद्यार्थ्यांच्या वसतिगृहांची दुरुस्तीकामे त्वरित हाती घेण्याचे आश्वासन सामाजिक न्यायमंत्री चंदकांत हंडोरे यांनी दिले आहे.

वरळी येथील डॉ. बाबासाहेब आंबेडकर वसतिगृहातील दैन्यावस्थेबाबत विद्यार्थ्यांच्या उपोषणानंतर हंडोरे यांनी तातडीने हा आदेश काढला. तसेच या वसतिगृहाच्या अधीक्षकांना सक्तीच्या रजेवर पाठवले.

वसतिगृहांमधील विद्यार्थ्यांच्या तक्रारींचा गेल्या महिन्यात मुंबई पुण्यासह अनेक ठिकाणी भडका उडाला होता. त्यावेळी हंडोरे यांनी स्वत: लक्ष घालून प्रश्ान् सोडवण्याचे आश्वासन दिले होते. मात्र वरळी येथे पुन्हा अनागोंदी सुरू झाल्याने विद्यार्थ्यांची सहनशीलता संपली आणि समतावादी छात्रभारती या संघटनेच्या नेतृत्वाखाली उपोषण आंदोलन सुरू करण्यात आले.

सामाजिक न्याय विभागातील बहुतांश अधिकारी तसेच मुंबई शहर विशेष जिल्हा समाजकल्याण अधिकारी सतीश वळवी बाहेरगावी वा रजेवर होते. अखेर चंदकांत हंडोरे यांनी स्वत:च विद्यार्थ्यांसह मुंबई उपनगरचे विशेष अधिकारी यशवंत मोरे यांची भेट घेतली. विद्यार्थ्यांना त्रास देणाऱ्या गृहपाल स्नेहा उजगरेंंना पुढील आदेशापर्यंत सक्तीच्या रजेवर पाठवण्यात आले.

राज्यातील अन्य वसतिगृहांची यापेक्षाही वाईट अवस्था असल्याचे हंडोरे यांनी मान्य केले आहे.

 
</text>
</doc>
