<doc>
<docno>1026226.cms.txt</docno>
<text>
 
महाराष्ट्र
आंगणेवाडी सज्ज...
[ Sunday, February 20, 2005  06:31:40 pm]


रोहित गावकर

ओरोस : समग्र कोकणवासी चाकरमान्यांचीच नव्हेत, तर कोकणाबाहेरील मुंबईकरांची पावले सध्या आंगणेवाडीच्या भराडी देवीच्या दिशेने चालू लागली आहेत. कोकण रेल्वेमुळे आंगणेवाडी महाराष्ट्रातील भाविकांना जवळची झालीच ; शिवाय मुंबईच्या उपनगरांतून या यात्रेसाठी जादा एस.टी. गाड्या व खाजगी बसही येत असल्याने चाकरमानी रजा घेऊन यात्रेसाठी येतात.

यात्रा मंगळवारी , 22 रोजी एक दिवसाचीच असली, तरी चार दिवस आधीच आंगणेवाडी माणसांनी फुलून गेलीय. मुंबईखेरीज बेळगाव, कोल्हापूर, पणजी, रत्नागिरी येथून सुटणाऱ्या जादा एस.टी. गाड्या आता येऊ लागल्या आहेत. ' यात्रा स्पेशल ' चे बोर्ड कपाळी लेवून एस.टी. ची सुरक्षित सेवा कणकवली, मालवण येथूनही सुरू झाली आहे. कोकण रेल्वेतफेर्ही सोमवारी , 21 रोजीपासून 23 फेब्रुवारीपर्यंत खास रेल्वेगाड्या सोडण्यात येणार आहेत!

भराडी देवी नवसाला पावणारी, असा भक्तांचा विश्वास. देऊळ तसे साधेसुधेच. कौलारू छप्पर व साध्या भिंतींचे. कलशारोहणाचा सोहळा काही दिवसांपूवीर्च झाल्याने मंदिरासह परिसरालाही यंदा नवी झळाळी आली आहे. जत्रा दरवषीर् अमुकच एका दिवशी भरते, असा नियम नाही. देवीच्या वाषिर्कोत्सवाच तिथीही ठरलेली नाही. बहुधा फेबुवारीतच जत्रा भरते, परंतु त्यापूवीर् महिनाभर गावकरी बरेच काही करत असतात... महिन्याआधी सारी मानकरी मंडळी एका बांबूच्या डाळीवर, चटईवर बसून देवीला नारळ ठेवतात. डाळीवरच्या या बैठकीला ' डाळाप ' हे नाव आहे. देवीचा कौलप्रसाद मिळाल्यानंतर जत्रेचा दिवस ठरतो. मानकऱ्यांचे जेवण होते आणि कोकणातील ग्रामदेवतांच्या प्रथेप्रमाणे गावकरी पारधीला बाहेर पडतात. रानडुक्कर मारून वाजत-गाजत देवीसमोर रुजू केला जातो आणि त्यांच्या मांसखंडाचा प्रसाद सारे भक्षण करतात. जत्रेच्या दिवशी मात्र सर्व आंगणेवाडीकर उपवास करतात!

ही जत्रा म्हणजे स्थानिक आणि परप्रांतीय मालाची दोन दिवसांची मोठी बाजारपेठ! सध्या ही बाजारपेठ नव्या नवरीसारखी सजली आहे. दीडशेहून अधिक खास मालवणी मेवा-मिठाईची दुकाने आहेत. मालवणी खाजे, बंगाली खाजे, घीवर, खटखटे, बुंदीलाडू अशा सर्व मालवणी मुलखातील पदार्थांची दुकाने, तसेच आंबा- नारळ- काजूच्या कलमांचेही स्टॉल आहेत. येथील महिलांच्या अनेक स्वयंसहायता बचगटांच्या उत्पादानांचे स्टॉलही लक्ष वेधून घेताहेत. शीतपेयांचे स्टॉल आहेत ; शिवाय कापडदुकाने, सतरंज्या- चादरी, चपला, स्टेशनरी, किराणा, इलेक्ट्रॉनिक वस्तूंपासून शेतीच्या अवजारांपर्यंत हरप्रकारचा माल विकणारे स्टॉल येथे आहेत. तीन दिवसांच्या जत्रेतील उलाढाल सुमारे सात कोटी रुपयांची असते.

यंदाच्या यात्रेवर मांढरदेवीच्या दुर्घटनेचे सावट आहे. सोलापूर जिल्ह्यातील काही व्यापारी त्या दुर्घटनेचे प्रत्यक्ष साक्षीदार होते, त्यांचे स्टॉल भराडीदेवीच्या जत्रेतही आहेत. ' भाविकांनी संयम न बाळगल्याने लोक निष्कारण प्राणास मुकले ' असे ते या दुर्घटनेचे वर्णन करतात. मांढरदेवीच्या यात्रेत झालेले आपले नुकसान या यात्रेत भरून निघेल, अशी आशाही त्यांना आहे!

 
</text>
</doc>
