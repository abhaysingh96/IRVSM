<doc>
<docno>1026205.cms.txt</docno>
<text>
 
महामुंबई: मुंबई टाइम्स
अमरत्वाची दुर्लक्षित वाट!
[ Sunday, February 20, 2005  06:10:41 pm]


राजीव काळे

आजारांनी गलितगात्र होऊन जगण्यातला रस गेलेल्यांसाठी इच्छामरणाची वाट खुली करावी, अशी मागणी जोर धरत असताना ' अमरत्वा ' कडे नेणारी अवयवदान आणि अवयव प्रत्यारोपणाची वाट मात्र दुर्लक्षितच राहिल्याची खंत मेडिकल एक्सपर्ट्स व्यक्त करीत आहेत.

अवयव प्रत्यारोपण (ऑर्गन ट्रान्सप्लान्ट) हे अनेकांसाठी अमरत्वाचं दान ठरू शकतं. ट्रान्सप्लान्टला कायद्याची मान्यता मिळून दशक लोटल्यावरही ही वाट सर्वसामान्यांना फारशी ठाऊक नसल्याचं दिसून येतं. ' आप मेला, जग बुडालं ' अशी वृत्ती सोडून लोकांनी आपल्या पश्चात इस्टेटीप्रमाणेच अवयवांचीही योग्य वाटणी केली, तर कित्येकांना नवसंजीवनी लाभू शकेल, असं डॉक्टरांचं म्हणणं आहे.

' ब्रेनडेड ' झालेल्यांची जीवरक्षक यंत्रणा काढून घेतल्यानंतर, विशिष्ट कालावधीत त्याच्या शरीरातील अवयवांचं कोणा गरजूच्या शरीरात प्रत्यारोपण केलं, तर त्याला नवं आयुष्य मिळू शकतं. अर्थात त्यासाठी अशा व्यक्तीने हयात असताना प्रत्यारोपणा-साठीच्या ' डोनर कार्ड ' वर स्वाक्षरी करणं आवश्यक आहे. विविध स्वयंसेवी संघटना तसंच हॉस्पिटल्सकडे अशी कार्डं आहेत. हे कार्ड म्हणजे अवयवदानासाठीचं इच्छापत्रच असतं, असं लिलावती हॉस्पिटलचे प्रख्यात मूत्रपिंडविकार तज्ज्ञ डॉ. भरत शहा यांनी दिली. अवयवदान म्हटलं की, साधारणत: लोकांना फक्त नेत्रदानच वाटतं. मात्र डोळ्यांबरोबरच हृदय, फुफ्फुसं, मूत्रपिंड, यकृत, स्वादूपिंड, आतडी, अशा अवयवांचंही दान आणि प्रत्यारोपण करता येतं. या सत्पात्री दानासाठी लोकांची मेन्टॅलिटी अद्याप अनुकूल नाही. त्यासाठी सर्वच पातळ्यांवर प्रयत्न आवश्यक आहे, अशी पुस्ती डॉ. शहा यांनी जोडली.

अवयवदानाचं महत्त्व लोकांना पटावं, यासाठी कार्यरत ' नॅशनल किडनी फाउंडेशन ' चे सतनाम सिंग यांनीही या संदर्भात लोकांना फारशी माहिती नसल्याचं सांगितलं. अवयवदानाबाबतचा कायदा अस्तित्वात आल्यानंतर गेल्या 10 वर्षांत मुंबई-पुण्यात त्या वाटेने गेलेल्यांची संख्या आहे अवघी 145! अशा अवयवांची निकड आणि त्यांची उपलब्धता यांचं प्रमाण व्यस्त आहे. ही परिस्थिती बदलण्यासाठी लोकांत जागृती आवश्यक आहे. डॉक्टर मंडळींनी त्यासाठी स्वत:हून प्रयत्न करावेत, अशी अपेक्षा त्यांनी व्यक्त केली. ऐश्वर्या राय नेत्रदानासाठीच्या प्रचार मोहिमेत सहभागी झाल्यानंतर हे दान करू इच्छिणाऱ्यांत उल्लेखनीय वाढ झाली. आता देहदानासाठीही ग्लॅमरवाल्या मंडळींनी असाच प्रचार करावा, अशी अपेक्षाही त्यांनी व्यक्त केली.

 
</text>
</doc>
