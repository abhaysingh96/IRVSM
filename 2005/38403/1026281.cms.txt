<doc>
<docno>1026281.cms.txt</docno>
<text>
 
अग्रलेख
संघर्षाची नांदी?
[ Sunday, February 20, 2005  07:24:40 pm]


गेले काही दिवस बिहार व झारखंड निवडणुकींचे प्रसारमाध्यमांवर वर्चस्व असले, तरी त्याचवेळी महाराष्ट्रातही महापौर-उपमहापौरपद तसेच जिल्हा परिषद अध्यक्षांच्या निवडणुकांमुळे मोठ्या प्रमाणात राजकीय रणधुमाळी सुरू होती.

राज्यातील बहुतेक महानगरांमध्ये महापौरांची निवड अपेक्षेप्रमाणेच झाली आणि मुंबईत शिवसेनेचे दत्ता दळवी तर ठाण्यात राजन विचारे निवडून आले. मुंबईत सध्या झोपड्यांच्या प्रश्ानवरून वादळ उभे राहिले असून, या विषयावर सत्ताधारी काँग्रेस आघाडी आणि शिवसेना यांच्या भूमिका परस्परविरोधी आहेत.

महापौरपदाच्या खुचीर्त विराजमान होतानाच 1995 नंतरच्या झोपड्यांना शहरात स्थान असणार नाही, अशी घोषणा करून दळवी मोकळे झाले. राज्य सरकार आणि मुंबई महापालिका यांच्यात पुढील काळात होणाऱ्या अटळ संघर्षाची ही नांदीच दिसते.

ठाण्यातही नव्या महापौरांनी यापुढे शहरात एकही नवी झोपडी उभी राहू देणार नसल्याची घोषणा केली आहे. कोणीही सुज्ञ नागरिक या भूमिकेचे स्वागतच करेल. पण त्यामुळे उभ्या राहणाऱ्या संघर्षाला यापुढे राज्य सरकारला सामोरे जावे लागणार आहे. असो.

राज्यभरात झालेल्या जिल्हा परिषदांच्या अध्यक्षपदाच्या निवडणुकीत अनेक ठिकाणी प्रस्थापित राजकीय समीकरणांना धक्के बसल्याचे दिसत आहे. ठाणे, रायगड आणि बीड या तीन जिल्ह्यांत युद्धपातळीवर सुरू असलेल्या संघर्षात भारतीय जनता पक्षाचे प्रदेशाध्यक्ष गोपीनाथ मुंडे यांना त्यांच्याच ' होम-पिच ' वर बीडमध्ये मोठा धक्का बसला.

गेली आठ वर्षे भाजपच्या अखत्यारीत असलेली ही जिल्हा परिषद यंदा आपल्या ताब्यात आलीच पाहिजे, असा चंग राष्ट्रवादीने बांधला होता.

विधानसभा निवडणुकीत अनपेक्षितपणे राज्याची सत्ता काँग्रेस-राष्ट्रवादी आघाडीच्या हातात कायम राहिली आणि तेव्हापासून मुंडे यांच्या अनेक विश्वासू साथीदारांच्या पायाखालील वाळू घसरू लागली आहे. बीड जिल्ह्यातील आष्टीचे सुरेश धस आमदारकीचा राजीनामा देऊन राष्ट्रवादीत जाणार असे वृत्त आल्यापासून मुंडे बीडमध्ये ठाण मांडून बसले होते. या निवडणुकांत सदस्यांची पळवापळवी न झाली तरच नवल! असाच प्रकार बीडमध्येही घडला. त्यात राष्ट्रवादीचा हात नसेलच, असे ठामपणे सांगता येणार नाही.

मुंडे आणि त्यांच्या काही सहकाऱ्यांनी त्यावरून उपोषण सुरू केले. पण त्याचा उपयोग झाला नाही आणि बीड जिल्हा परिषद भाजपच्या हातातून गेली ती गेलीच! बीड जिल्हा परिषद हातातून गेली तर आपण राज्य हिसकावून घेऊ, अशा वल्गना मुंडे यांनी केल्या होत्या.

त्यामुळेच आता मंुडे काय करतात, ही कुतूहलाची बाब आहे. राज्यात अन्यत्रही प्रस्थापित समीकरणांना धक्का बसला आहे. रायगडवरील आपले वर्चस्व कायम राखण्यासाठी शेतकरी कामगार पक्षाला शिवसेनेशी युती करणे भाग पडले, तर नांदेड आणि हिंगोली या दोन जिल्ह्यांत काँग्रेसने राष्ट्रवादीशी झालेला करार मोडून शिवसेनेला सोबतीस घेणे पसंत केले! ठाण्यात हितेंद ठाकूर यांच्या वसई विकास आघाडीला शह देण्यासाठी शिवसेनेने केलेल्या शथीर्च्या प्रयत्नांना या आघाडीचे काशीनाथ पाटील यांना मतदान करून भाजपनेच शह दिला.

अर्थात ठाकूर यांच्या या आघाडीची पाठराखण केल्याचे बक्षीस राष्ट्रवादीला उपाध्यक्षपदाच्या रूपाने मिळालेच. नाशिक जिल्हा परिषदेचे अध्यक्षपद जिंकून किसन पवार यांनी राज्यात प्रथमच मार्क्सवादी कम्युनिस्ट पक्षाला हे पद मिळवून दिले आहे.

राष्ट्रवादी काँग्रेसचा प्रभाव राज्यात झपाट्याने वाढत चालला आहे, हाच या निकालांचा खरा अर्थ आहे. त्याचे पडसाद आधीच अंतर्गत वैमनस्याने पोखरलेल्या राज्याच्या कारभारात न उमटले तरच नवल!

 
</text>
</doc>
