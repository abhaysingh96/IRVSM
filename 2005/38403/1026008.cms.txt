<doc>
<docno>1026008.cms.txt</docno>
<text>
 
देश-विदेश
वैष्णोदेवीचा रस्ता बंद
[ Sunday, February 20, 2005  12:36:41 am]


वृत्तसंस्था

जम्मू : हिमकडे कोसळल्याने शनिवारी वैष्णोदेवी मंदिराकडे जाणारा रस्ता बंद झाल्याने यात्रा स्थगित झाली आहे.या यात्रेसाठी आलेले यात्रेकरू ठिकठिकाणी अडकून पडले आहेत.

शनिवारी सकाळी मनोकामना भवनाजवळ हिमकडे कोसळल्यानंतर लगेचच रस्ते मोकळे करण्यासाठी पावले उचलण्यात आली. मात्र, सतत सुरू असणाऱ्या हिमवर्षावामुळे यात अडथळे येत आहेत. मंदिर व्यवस्थापन मंडळाने अडकलेल्या यात्रेकरूंच्या राहण्याची मोफत व्यवस्था केली आहे. पण इतरांना यात्रा पुढे ढकलण्याचा सल्ला दिला आहे. खराब हवामानातही दररोज चार ते पाच हजार भाविक वैष्णोदेवीच्या दर्शनासाठी येत होते, अशी माहिती मंडळाने दिली.

सततच्या हिमवर्षावाने काश्मीर खोऱ्याचा उर्वरित देशाशी असलेला संपर्क तुटला आहे. शुक्रवारपासून राष्ट्रीय महामार्ग तर बंद आहेच पण विमान वाहतूकही पूर्णपणे बंद आहे. श्रीनगर शहरात गेल्या पंधरा वर्षांतला सर्वाधिक हिमवर्षाव झाला आहे. संपूर्ण खोऱ्यात बर्फाचे दोन ते सात फूट उंचीचे थर जमा आहेत. त्यामुळे अनेक ठिकाणी रस्ते जाम आहेत तसेच वीजपुरवठा आणि टेलिफोनही मोठ्या प्रमाणात बंद आहेत.

याशिवाय हिमाचल प्रदेशातही बर्फ सतत पडत आहे. आणि पंजाब आणि हरयाणाला पावसाने झोडपले आहे.

 
</text>
</doc>
