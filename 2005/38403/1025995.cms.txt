<doc>
<docno>1025995.cms.txt</docno>
<text>
 
महामुंबई
स्टॉलने ऊतू जात असलेले स्टेशन...
[ Sunday, February 20, 2005  12:13:38 am]


म. टा. प्रतिनिधी

मुंबई : बोरीवली स्टेशनावरील फलाट हे मुलखाकडच्या माणसांसाठी रोजगार निमिर्तीचे साधन असल्याचा पश्चिम रेल्वेचा समज असावा. त्यामुळे चार आणि पाच क्रमांकाच्या फलाटावर तब्बल 11 स्टॉल आहेत. फलाट क्रमांक एक तसेच दोन व तीनवरही प्रत्येकी सहा स्टॉल आहेत. प्रवाशांना बसायलाच काय, उभे राहायलाही जागा नसली तरी नवा रेल्वे मंत्री आला की त्यात वाढ होते. ही खानपान सेवा केवळ रेल्वे प्रवाशांसाठी असते हा समजही चुकीचा. कारण सहा क्रमांकाच्या फलाटाच्या उत्तरेला अगदी रस्त्याला लागून एका स्टॉलला परवानगी मिळाली आहे. स्टॉलवर काम करणाऱ्यांचा निवाराही तेथेच असतो. ते आपले विधी तेथेच उरकत असल्याने सकाळी फलाटाच्या कडेला उभे राहू नये, अशीच स्थिती असते.

बोरीवलीला बाहेरगावाहून येणाऱ्या तसेच जाणाऱ्या गाड्याही थांबतात. पण या प्रवाशांसाठी स्टेशनावर कसलीही व्यवस्था नाही. ना वटिंग रूम आहे ना क्लॉकरूम! गाडी येईपर्यंत फलाटावरच सामान घेऊन उभे राहायचे. कामे काढणे हा एकूणच भारतीय नोकरशाहीचा गुण. त्यानुसार मध्यंतरी फलाटाच्या कडेलगत रेल्वे प्रशासनानं एक पिवळ्या रंगाची लक्ष्मणरेखा आखली होती. पण 15 दिवसही हा रंग टिकला नाही. अशाचप्रकारे कांदिवलीच्या दिशेकडच्या पुलावरील इंडिकेटरची! पूवीर्चे इंडिकेटर पुलावर होते. त्यामुळे पुलावर चढल्यावर कुठूनही कुठल्या फलाटावर कोणती गाडी आहे ती कधी सुटणार ते कळायचे. आता जिन्याने वर चढत असतानाच टीव्ही स्क्रीनरुपी इंडिकेटरवर गाड्या पाहाव्या लागतात. गदीर्तून वर चढताना ते शक्य होत नाही आणि वर गेल्यावर इंडिकेटर दिसत नाही.

फलाटांवर येण्यासाठी वा बाहेर पडण्यासाठी तीन पूल तसेच एक भूयारी मार्ग आहे. तरीही बाहेर पडताना चेंगराचेंगरी होतेच. पण वाईट स्थिती आहे, ती स्टेशनाच्या बाहेर! शहरातल्या सगळ्याच प्रमुख स्टेशनांची ही स्थिती आहे. रिक्षाचालकांची दादागिरी, फेरीवाल्यांची घुसखोरी यातून जीव मुठीत घेऊनच प्रवाशांना बाहेर पडावे लागते. बोरीवलीची स्थितीही वेगळी नाही. पूवेर्कडील बाजूला तर चेंगरून वा बसखाली चिरडून प्रवाशांचा मृत्यू अशी बातमी कधीही करावी लागेल, अशी स्थिती आहे. स्टेशनात शिरण्याच्या मार्गावरच रिक्षावाल्यांचा घेरा पडलेला असतो. त्यातून वाट काढीत प्रवाशांनी जायचे. स्टेशनाच्या दोन्ही बाजूंना बोरीवली व कस्तुरबा मार्ग ही आबा पाटलांची पोलिस ठाणी आहेत. पण तिथल्या पोलिसांना फेरीवाले आणि रिक्षावाले जुमानीत नाहीत.

स्टेशनाची ही स्थिती सुधारता येईल, त्यासाठी जागाही आहे. पण ती आहे, रेल्वेची आणि ती देण्याची रेल्वेची तयारी नाही. याबाबत रेल्वे अडेलतट्टुपणाच करीत आहे. रेल्वे स्टेशनाला लागून असलेल्या रस्त्यावर पूवीर् एसटी महामंडळाची चौकी होते. प्रवाशांची अडचण होते म्हणून एसटीने ती हलविले. पण बेस्ट त्या जागेचा वापर करील म्हणून तेथे खडी ओतून ठेवण्याचा नतदष्टपणा रेल्वेने केला होता. या रस्त्याच्या पलिकडेही रेल्वेच्या सेक्शन इंजिनीअरचे कार्यालय आहे. तेथील जागा रस्त्यासाठी मिळाल्यास येथील वाहतुकीचा प्रश्ान् सुटेल. अशाचप्रकारे कस्तुरबा पोलिस ठाण्याच्या आवाराचा उजवीकडील पुढे आलेला कोपरा रस्त्याला मिळाल्यास तेथे बस वळताना होणारी कोंडी थांबू शकेल. पश्चिमेलाही फलाट क्रमांक एक लगत रेल्वेचीच जागा आहे. या जागेचा वापर झाला तर हे स्टेशन प्रशस्त होऊन प्रवाशांचे हाल थांबू शकणार आहेत.

पण हे करण्यासाठी एखादी स्वतंत्र यंत्रणाच हवी. किंबहुना शहरातल्या सर्वच स्टेशनांच्या परिसराचा वाहतुकीच्या दृष्टिकोणातून विकास करण्यासाठी राज्य सरकार, रेल्वे, महापालिका यांच्यात समन्वय साधू शकेल, अशी स्वतंत्र यंत्रणाच निर्माण करायला हवी, अशी सूचना याबाबत बोलताना बोरीवलीतील काँग्रेसचे नगरसेवक राजेंद प्रसाद चौबे यांनी केली.

 
</text>
</doc>
