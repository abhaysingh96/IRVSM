<doc>
<docno>1025987.cms.txt</docno>
<text>
 
महामुंबई
देवळेंनीच दळवींना घेतले महापौरांच्या गाडीत!
[ Sunday, February 20, 2005  12:07:16 am]


म. टा.प्रतिनिधी

मंुबई : महापौर पदाला मान आणि प्रतिष्ठा आहे. तांत्रिक बाब काहीही असली तरी, या पदाची शान राखली जाणे आवश्यक आहे. त्यामुळेच नूतन महापौर दत्ता दळवी यांनी खाजगी गाडीने जाणे मलाच प्रशस्त न वाटल्यामुळे मी त्यांना घरी जाण्यासाठी महापौरांसाठी असलेली गाडी घेऊन जाण्याचा आग्रह केला, असा निर्वाळा महापौर महादेव देवळे यांनी दिला.

शुक्रवारी मंुबई महापालिकेच्या महापौरपदासाठी निवडणूक होऊन दत्ता दळवी नवे महापौर म्हणून निवडून आले. विद्यमान महापौर देवळे यांचा कार्यकाल रविवारी संपत आहे. त्यानंतर सोमवार , 21 फेब्रुवारीला दळवी कार्यभार स्वीकारतील. तोपर्यंत मंुबईला दोन महापौर असे चित्र असेल. दळवी यांनी कार्यभार स्वीकारला नसला तरी तेही महापौरच आहेत. त्यामुळे निवडणूक पार पडल्यानंतर ते महापौरांसाठी असलेल्या गाडीतून घरी गेले. त्यामुळे कार्यभार स्वीकारला नसताना महापौरांची गाडी वापरणे योग्य आहे का, अशी कुजबुज होती.

यासंदर्भात महापौर देवळे यांच्याशी संपर्क साधला असता, त्यांनी स्वत:ची भूमिका स्पष्ट केली. ते म्हणाले : काही तांत्रिक बाबींमुळे दोन दिवसांसाठी शहराला दोन महापौर असणार आहेत. दळवी सोमवारी कार्यभार स्वीकारणार असेल तरी तेही महापौरच आहेत.

या पदाला प्रतिष्ठा आहे. त्यामुळे शहराच्या प्रथम नागरिकाने खाजगी गाडीतून जाणे मलाच योग्य वाटले नाही. पदाचा मान राखला जावा म्हणून त्यांना घरी जाण्यासाठी महापौरांसाठीची एक गाडी मीच आग्रह करून दिली. त्यात काही वावगे आहे, असे मला वाटत नाही.

 
</text>
</doc>
