<doc>
<docno>1026201.cms.txt</docno>
<text>
 
महाराष्ट्र
नव्या महापौरांचं स्वागत करताना...
[ Sunday, February 20, 2005  06:08:05 pm]


महापौरपदी निवड आणि तीही बिनविरोध झाल्याबद्दल सर्वप्रथम राजन विचारे यांचं अभिनंदन. महापालिकेच्या इतिहासातील हा पहिलाच प्रसंग. सतीश प्रधान, वसंत डावखरे, मोहन गुप्ते, अनंत तरे, रमेश वैती, शारदा राऊत यांच्या पाठोपाठ आपणही शहराच्या या सवोर्च्च मानाच्या पदावर आज विराजमान होत आहात. हे पद मानाचं आणि प्रतिष्ठेचं आहे, तुलनेने त्याचे अधिकार तसे मर्यादितच. परंतु धडाडीचे महापौर असले की ते असलेल्या अधिकारांचं सोनं करतात, असा ठाणेकरांचा आजवरचा अनुभव आहे. त्यामुळे राजन विचारे यांच्याकडूनही तशाच कामाची अपेक्षा आहे. शहराच्या प्रथम नागरिकाचा मान हा त्यांना दोन वर्षं सलगपणे लाभणार आहे. हे पद मिळवण्यासाठीचा विचारे यांचा प्रवास सोपा खचितच नव्हता. त्यासाठी त्यांना उच्च न्यायालयापर्यंत जावं लागलं होतं. एवढं करूनही सरकारच्या त्या आदेशाला स्थगिती न मिळाल्यामुळे महापौरपदापासून तीन महिने दूर राहावं लागलं. सबुरीचं फळ गोड असतं हेही त्यांना या निमित्ताने अनुभवता आलं.

सर्वसामान्य शिवसैनिक ते महापौरपदापर्यंतचा राजन विचारे यांचा प्रवास हा कोणत्याही सर्वसामान्य कार्यर्कत्याला मार्गदर्शन करणारा आहे. ठाण्याचे सोळावे महापौर असलेले राजन विचारे चरई भागातून प्रभाग क्रमांक 38 मधून निवडून आले आहेत. त्यांच्या रूपाने चरई भागाला प्रथमच महापौरपद मिळालं. महापालिकेवर निवडून जाण्याची त्यांची ही तिसरी वेळ आहे. आनंद दिघे यांचे कट्टर अनुयायी असा विचारे यांचा लौकिक आहे. 26 वर्षं ते शिवसेनाप्रमुखांशी एकनिष्ठ आहेत. त्याचबरोबर सर्वपक्षीय नगरसेवकांबरोबर त्यांचे संबंध हे सौहार्दाचे आहेत. त्याचाही फायदा त्यांना सभागृहाचं कामकाज चालवताना मिळणार आहे.

सुमारे 15 लाख लोकसंख्येच्या शहराविषयी विचारे यांना आत्मियता आहे. टी. चंदशेखर यांच्या आयुक्तपदाच्या काळात विचारे सभागृह नेते होते. त्यामुळे शहर विकासाच्या प्रक्रियेशी त्यांचा जवळून संपर्क आला आहे. त्यानंतरच्या काळात ते स्थायी समितीतही होतेे. तिथेही नेमके कोणते प्रकल्प शहरात आले आणि सध्या त्यांची अवस्था कशी आहे याची माहिती त्यांच्याकडे आहे. महापालिका प्रशासनाच्या ' कार्यक्षम ' तेचा पूर्ण अनुभव असल्यामुळे अधिकाऱ्यांकडून काम करून घेण्यात त्यांना अडचण येणार नाही.

महापौर झाल्यानंतरच्या पहिल्याच पत्रकार परिषदेत बोलताना विचारे यांनी, ठाण्यात यापुढे एकही झोपडपट्टी उभी राहणार नाही ', अशी घोषणा केली. सर्वसामान्य करदाते ठाणेकर या घोषणेमुळे नक्कीच सुखावले असतील. कारण मुंबईच्या बकालीकरणाच्या रोज प्रकाशित होणाऱ्या सचित्र कहाण्या पाहिल्यानंतर आता ठाण्याने तरी निदान यापासून बोध घ्यायला हवा, असं ठाणेकरांना वाटणं स्वाभाविक आहे.

खमक्या वृत्तीने कामाच्या मागे लागून काम करवून घेण्याची जी वृत्ती लागते. ती राजन विचारे यांच्याकडे आहे. तसंच गेले किमान दशकभर एकत्र असलेले आमदार एकनाथ शिंदे, खासदार प्रकाश परांजपे आणि

माजी खासदार व सेना नेते सतीश प्रधान व शिवसेनेचे उपनेते अनंत तरे यांचं मार्गदर्शन आणि साथ विचारेंना मिळणार आहे. त्याचा त्यांनी निश्चितपणे फायदा करून घ्यायला हवा.

ठाणे स्टेशन परिसराचा विकास, झोपडपट्टी पुनर्वसन, वाहतूक कोंडी, पाणीपुरवठा आणि डम्पिंग ग्राउण्ड या मुख्य प्रश्नांवर त्यांच्या काळात काही ठोस उपाययोजना होतील, अशी अपेक्षा आहे. सगळ्यात महत्त्वाचं म्हणजे शिवसेनेची सत्तेतील पहिली तीन वर्षं संपली आहेत. आता उरलाय तो शेवटचा दोन वर्षांचा काळ त्यातही कामासाठी मिळणार पावणेदोन वर्षं कारण त्यानंतर आचारसंहिताच लागेल. म्हणूनच पुढील निवडणुकांचा विचार करून त्यांना काम करावं लागणार आहे.

आव्हान तसं मोठं आहे. पण राजन विचारे यांनी मनावर घेतलं तर शहर विकासाला साजेसं काम करू शकतात, असा चरईकरांचा विश्वास आहे. तो विश्वास आता अवघ्या ठाण्याला वाटायला हवा.

रवींद मांजरेकर

 
</text>
</doc>
