<doc>
<docno>1026224.cms.txt</docno>
<text>
 
महाराष्ट्र
'झोपड्यांविषयी सेनेची भूमिका मुंबईच्या हिताची'
[ Sunday, February 20, 2005  06:30:55 pm]


म. टा. वृत्तसेवा

रत्नागिरी : मुंबईतील ' झोपडपट्टी हटाव ' संदर्भातील शिवसेनेची भूमिका महाराष्ट्र आणि मुंबईच्या हिताचीच आहे, असा ठाम निर्वाळा विधानसभेतील विरोधी पक्षनेते नारायण राणे यांनी येथील वार्ताहरांशी बोलताना दिला. ही भूमिका राजकीयदृष्ट्या शिवसेनेच्या हिताचीच ठरेल, असा दावाही त्यांनी केला.

महाराष्ट्र एस.टी. कामगार सेनेच्या अधिवेशनाला उपस्थित राहिल्यानंतर आंगणेवाडीच्या जत्रेसाठी सपत्नीक प्रयाण करण्यापूवीर् रत्नागिरीच्या विश्रामगृहात राणे वार्ताहरांशी बोलत होते. मुंबईत 17 लाखांच्या आसपास परप्रांतियांच्या झोपड्या आहेत ; त्यांच्यासाठी एक लाख 30 हजार रुपयांची घरे मोफत देण्याचे घाटते आहे. महाराष्ट्राबाहेरील मंडळींना मोफत घरे देण्यासाठी केंद सरकारने निधी द्यावा, त्याचा भार राज्यावर कशाला ? मग आम्ही कोकणातील महाराष्ट्रीय लोकांना मुंबईत घुसवू अशी भूमिका घेतल्यास गैर काय ? असे सवाल राणे यांनी केले.

हळुहळू मुंबई अतिरेक्यांच्या ताब्यात जाईल, अशी भीती व्यक्त करताना राणे यांनी मेधा पाटकर यांच्यावर शाद्बिक हल्ला चढवला. मेधा पाटकर यांचा जन्मच मुळी कायदा मोडण्यासाठी झाला आहे, असे राणे म्हणाले.

चिपळूण व रत्नागिरी या दोन विधानसभा मतदारसंघांतील पराभवाचे जास्त दु:ख आपणास होत असल्याचे राणे यांनी रत्नागिरीत भावविवश होत सांगितले. युतीचे सरकार असताना, कोकणाशी असलेले समीकरण हा कोकणच्या विकासाचा सुवर्णकाळ होता, तरीही दोन जागा गेल्याचे शल्य आहे, असे ते म्हणाले. रायगड जिल्हा परिषद अध्यक्षपदाच्या निवडणुकीत शेतकरी कामगार पक्षाशी युती केली, हा जनहितासाठीच घेतलेला निर्णय होता, असा दावा त्यांनी केला.

विधानसभा निवडणुकीतील पराभवाचे शल्य राणे यांनी एसटी कामगार सेनेच्या अधिवेशनातही उघड केले. ' फायद्यासाठी शिवसेनेकडे याल आणि निवडणुकीला काँग्रेस, राष्ट्रवादीकडे जाल ; हे चित्र बरे नाही ' असे त्यांनी कामगारांना सुनावले! ' अरुण गवळीचे 25 गुंड तरी शिवसेनेच्या ताकदीपुढे टिकतील का ?', असा दावा राणे यांनी व्यासपीठावरून केला.

 
</text>
</doc>
