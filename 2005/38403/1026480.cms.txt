<doc>
<docno>1026480.cms.txt</docno>
<text>
 
महामुंबई
...आणि डॉलर 'कागदात'च राहिले
[ Sunday, February 20, 2005  11:49:15 pm]


म. टा. प्रतिनिधी

मुंबई : मुंबईतील इराणी कौन्सुलेटचे व्हाईस कॉन्सलर हसन अब्बास सादरी यांचे काळ्या कागदापासून अमेरिकन डॉलर तयार करण्याची किमया शिकवण्याचे स्वप्न भंगले आहे. एका निग्रो ठगाने या अधिकाऱ्यास सात लाख 70 हजार रुपयांना चुना लावला आहे. या प्रकारामुळे बड्या अधिकाऱ्याच्या बनावट चलन तयार करण्याच्या मानसिकतेवरही प्रकाश पडला आहे.

इराण कॉन्सुलेटमध्ये व्हाइस कॉन्सलर पदावर हसन अब्बास सादरी कार्यरत आहेत. ते जुनी प्रभादेवी रोडवर सृष्टी अपार्टमेंटमध्ये राहतात. त्यांचा लहान मुलगा डिसेंबर 2004 मध्ये शॉपिंगसाठी ताडदेवच्या हिरापन्ना माकेर्टमध्ये गेला होता. तेव्हा त्याची ' अॅसीन अलबाम्बे ' या निग्रो वंशाच्या युवकाशी ओळख झाली. नंतर त्या दोघांत मैत्री झाली.

या वर्षी जानेवारीत तो युवक सादरी यांच्या घरी आला. त्याने आपल्याजवळ असलेल्या दोन-तीन काळ्या कागदांवर कुठलेतरी केमिकल टाकून काळ्या कागदाचे अमेरिकी डॉलर करून दाखवले. त्यामुळे सादरी यांचा त्या युवकावर विश्वास बसला. त्या ठगाने 11 फेब्रुवारीस दुपारी दोनच्या सुमारास सादरी यांच्या घरी येताना 30 काळ्या रंगाचे कागदही आणले होते. मात्र काळ्या कागदापासून अमेरिकन डॉलर बनविण्यासाठी केमिकल आणावे लागेल. त्यासाठी तो निग्रो युवक 70 हजार रुपये व 15 हजार अमेरिकन डॉलर असे एकूण सात लाख 70 हजार रुपयांची रक्कम घेऊन गेला. तो निग्रो युवक अद्याप परतलाच नाही. आता आथिर्क फसवणूक झाल्याची तक्रार सादरी यांनी दादर पोलिस ठाण्यात केली आहे.

 
</text>
</doc>
