<doc>
<docno>1026203.cms.txt</docno>
<text>
 
महामुंबई: मुंबई टाइम्स
निघाले अमेरिकेला, पोहोचले आफ्रिकेला
[ Sunday, February 20, 2005  06:09:21 pm]


हेमंत साटम

अमेरिका, कॅनडा, जर्मनीत शिक्षक हवेत... कुटुंबीयांनादेखील तिथलं नागरिकत्त्व...उत्तम पगार आणि सुखासीन आयुष्य जगण्याच्या संधीची आकर्षक जाहिरात काही राज्यात झळकली. शेकडो जणांनी जाहिरातीला प्रतिसाद दिला. या उमेदवारांचा विश्वास बसावा, म्हणून मेळावे घेतले गेले. त्यातील 200 जणांनी ही नोकरी पत्करण्याचा निर्णय घेतला. त्यासाठी प्रत्येकी दीड ते सहा लाख रुपयांपर्यंतची रक्कम गोळा करण्यात आली. परदेशात स्थायिक व्हायचं म्हणून घरदार, जमीनजुमला विकून 200 कुटुंबं स्वप्नात जगू लागली... आणि काही महिन्यातच घोर फसवणूक झाल्याचं कळल्यावर त्यांचे डोळे पांढरे झाले आणि या सुशिक्षित कुटुंबातील तरुणांची अवस्था ' जातेथे जापान, पहँुच गये चीन ' अशी झाली.

गेल्या काही वर्षांत अमेरिका, ऑस्ट्रेलिया, न्यूझीलंड आदी देशात आकर्षक नोकरी देण्याचा वायदा करत लाखो रुपये उकळून गायब होणाऱ्या टोळ्यांची संख्या वाढते आहे. विशेष म्हणजे उच्चशिक्षित मंडळीही अमेरिकावारीच्या स्वप्नांमुळे या भूलथापांना बळी पडतात. आतापर्यंत गरीब, अशिक्षित वर्गांतील तरुणांना आखाती देशात नोकरी देण्याच्या बहाण्याने केली जाणारी फसवणूक या नेहमीच्या घटना ठरल्यात. पण आता इ-मेलच्या साह्याने सुशिक्षित कुटुंबातील तरुणही अशा रॅकेटवाल्यांच्या जाळ्यात सापडत आहेत. गरीब वर्गातील तरुणांना आकषिर्त करण्यापेक्षा गब्बर, उद्योगक्षेत्रातील मंडळींना गिऱ्हाईक करण्यात ही मंडळी तेज झाली. जॉब रॅकेटमधील टोळ्यांच्या कार्यपध्दतीत सध्या हा ट्रेन्ड असल्याचं निरीक्षण एसीपी श्रीरंजन इनामदार यांनी नोंदवलं.

भारतापेक्षा अमेरिका, कॅनडासारख्या देशात आपलं ' लाइफ ' आहे, असे मानणारे या जाळ्यात बरोबर फसतात. एजण्ट, सबएजण्ट वा इ- मेलच्या माध्यमातून उच्चभ्रू वर्गातील अशा ' इच्छुकां ' ना टागेर्ट केलं जातं. अस्खलित इंग्रजी, उंची व्यक्तिमत्त्व, व्यवस्थित ' बोलबच्चन ' गिरी ही या फसवणुकीतील प्रमुख अस्त्र ठरतात. अमेरिकेत जॉब व्हिसा मिळवून देऊ असा विश्वास त्यांच्यात निर्माण केला जातो. उच्चशिक्षित वर्गातील तरुणांना अमेरिकावारीसाठी कितीही पैसे खर्च करण्याची त्यांची तयारी असते. मात्र या डॉलरस्वप्नापायी त्यांच्या आयुष्याची वाताहात होते.

परदेशी पाठवण्याची तयारी दाखवणाऱ्या सबएजण्टकडे ही मंडळी जातात. व्हिसा मिळणं इथे परवलीचा शब्द असतो, मग हा सबएजण्ट त्यांची मूळ एजण्टशी गाठभेट घालून देतो. तिथे त्यांना व्यवस्थितपणे सर्व गोष्टी समजावून सांगण्यात येतात. त्यांचा विश्वास संपादन केल्यावर लाखो रुपये सहजपणे त्यांच्या खिशात येेतात. नंतर अमेरिका, कॅनडात पाठवण्याच्या हेतूने प्रथम आफ्रिकेतील एखाद्या देशात पाठवण्याची व्यवस्था केली जाते. तिथे पोहोचल्यावर तुम्हाला तिथला एजण्ट पुढची सर्व तयारी करून देईल, असं सांगितलं जातं. प्रत्यक्षात तसा कोणताही एजण्ट अमेरिकावारी करून देण्यासाठी तिथे फिरकत नाही. थोड्याच वेळात आपण पुरते फसलो गेलोत याची जाण झालेले परतीची वाट पत्करतात. ऑस्ट्रेलिया, न्यूझीलंडमध्ये स्थायिक होण्याचं स्वप्न पाहणारे पोहोचतात मलेशिया किंवा जवळपासच्या देशात. तोपर्यंत उशीर झालेला असतो.

या संदर्भात फसवणुकीच्या घटनांच्या तक्रारी येताच तातडीने त्यांच्यावर कारवाई करण्यात येत आहे, मात्र त्याचबरोबर तरुणांनीही याबाबत पुरेशी चौकशी करावी, असं आवाहन आथिर्क गुन्हे शाखेचे अॅडिशनल कमिशनर ऑफ पोलिस केएल बिष्णोई यांनी केलं.

 
</text>
</doc>
