<doc>
<docno>1026195.cms.txt</docno>
<text>
 
हेल्थ
कुछ कुछ होता है
[ Sunday, February 20, 2005  06:03:50 pm]


निरर्थक वाटणारी भीती हे विविध समस्यांचं मूळ कारण असतं. मानसिक आणि शारीरिक बिघाड होण्यास या गोष्टी कारणीभूत ठरतात. अस्वस्थतेमुळे स्वत:चीच केस गुंतागुंतीची केली जाते. हे प्रॉब्लेम्स आपण सक्तीने स्वत:वर लादून घेतले आहेत, याचंही कोणाला भान राहत नाही. प्रत्येक क्षणी ' कुछ कुछ होता है ' असं वाटायला लावणाऱ्या या भावना वेळीच ओळखल्या पाहिजेत. अशाच एका पेशण्टची केस...

सध्याचं राहणीमान गुंतागुंतीचं आहे. समाजव्यवस्थेत झपाट्याने बदल होत आहेत. कौटुंबिक आघाड्यांवरील संघर्षाचं प्रमाणही वाढलेलं आहे. त्यामुळे अस्वस्थता, अधीरता, आतुरता चिंता यांचं प्रमाण वाढलं आहे.

अशा स्वरूपाच्या पेशण्ट्सचं मूल्यमापन करताना या विकारांचे प्रकार व स्तर काय आहेत, ते पाहिलं पाहिजे. या विकारात अंधुक विचार, अत्यंत अप्रसन्न वाटणं, साशंकता असणं या भावनांनी पेशण्टचं मन ग्रासलेलं असतं. त्यासोबत एखाद्दोन ' कुछ कुछ होता है ' अशा स्वरूपाच्या भावनाही असतात. काहीही न सुचणं व निरर्थक फेऱ्या घालणं याही गोष्टी त्यांच्यात आढळून येतात.

त्यांच्यावर उपचार केले नाही, तर त्यांचे परिणाम शारीरिक व मानसिक बिघाडात दिसू शकतात. हे बिघाड बळावले, तर ते माणसाला अपंग करू शकतात. या विकाराने ग्रस्त असलेली माणसं सतत तिच्या छायेत वावरतात आणि तीव्र लक्षणं दाखवतात. झोप न लागणं, भरपूर घाम येणं, टेन्शन येणं, डोकेदुखी आणि निशाचर वृत्ती ही त्यांची इतर लक्षणं म्हणता येतील. सर्वसाधारण चिंताग्रस्त, आतूर, अधीर व अस्वस्थ माणसं सतत तणावग्रस्त राहतात. ती चिडखोर असतात. त्यांच्यात एकाग्रतेचा अभाव आढळतो व निर्णय घेण्यात ते उशीर लावतात.

मान ना मान, तू मेरा मेहमान या प्रकारातील म्हणजे स्वत:वर सक्तीने लादून घेतलेली एखादी गोष्ट यांच्यात दिसून येेते. मनावर काबू न ठेवता येण्याजोगे विचार किंवा अव्यावहारिक श्रद्धा त्यांच्यात दिसून येतात. परिणामी ते दैनंदिन जीवनाचे वेळापत्रक बिघडवणाऱ्या गोष्टींमध्ये जास्त वेळ मग्न राहतात. सक्तीने लादून घेतलेली व तो जीवनाचा अविभाज्य भाग आहे, म्हणून वेड्यासारखी तीच तीच गोष्ट करणारी माणसं याच प्रकारच्या विकारात मोडतात. आशाच एका व्यक्तीस मनोलैंगिक विकारही झाला होता.

ती सव्वीस वर्षांची ग्रॅज्युएट झालेली विवाहित महिला होती. मानसोपचार पद्धतीने कळलं ते असं, की या महिलेला वारंवार कपडे धुण्याची सवय होती. अतिशय स्वच्छ पाण्याने ती कपडे धुवायची. पण तिला वाटायचं, की हे पाणी अस्वच्छच आहे. कपडे वाळायला टाकल्यावर तिला वाटायचं, की कोणीतरी त्यावर पान-तंबाखूची पिचकारी मारून ते खराब करेल किंवा कोणीतरी ते मुद्दाम मातीत लोळवेल. या चिंतेपोटी ती आपले कपडे घराबाहेर वाळायला टाकत नसे.

आपलं मूल जन्माला आलं, तर कोणीतरी त्या बाळाची अदलाबदल करतील व आपल्याला आपलं बाळ ओळखता येणार नाही, याची तिला भीती वाटत असे. तिच्या मनात अगदी वाईट, दृृष्ट विचार येत असत. ती त्यांना दूर ठेवण्याचा प्रयत्न करायची, पण यश मिळत नव्हतं.

घरातील प्रत्येक वस्तू धुवून घेण्याची तिला सवय लागली होती. घरातील स्वीचेस, दरवाजा वारंवार चेक करण्याची तिला खोड होती. छाती दाटून येणं व धडधडणं ही नित्याचीच बाब झाली होती. रस्त्यावर कोणी थुंकलं किंवा पाणी ओतलं, की त्याचे शिंतोडे आपल्या अंगावर उडतील, असंच तिला वाटायचं. एखादी वाईट गोष्ट घडल्याची किंवा अपघाताची जर कोणी चर्चा केली, तर तिला त्या लोकांच्या घरी जाण्याची भीती वाटायची. ती बोलताना कधी कधी अडखळायची आणि तोतरं बोलायची.

( क्रमश:)

तुम्ही तुमचे प्रश्न किंवा अडचणी डॉ. गिरीश संघवी यांना विचारू शकता.

आमचा पत्ता : ' अंदर की बात ', मुंबई टाइम्स, दुसरा मजला, टाइम्स ऑफ इंडिया इमारत, डॉ. डी.एन. रोड, मुंबई - 400001.

डॉ. गिरीश संघवी
द्दद्बह्मद्बह्यद्धट्ठह्यड्डठ्ठद्दद्धड्ड 1 द्बञ्चद्बठ्ठस्त्रद्ब ड्डह्लद्बद्वद्गह्य.ष्श्ाद्व

 
</text>
</doc>
