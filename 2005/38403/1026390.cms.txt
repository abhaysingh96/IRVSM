<doc>
<docno>1026390.cms.txt</docno>
<text>
 
महामुंबई
केंदीय नियोजन आयोगात महाराष्ट्राबद्दल कलुषित मत
[ Sunday, February 20, 2005  09:16:02 pm]


म. टा. विशेष प्रतिनिधी

मुबई : बजेटपूर्वी राज्याच्या योजनेला नियोजन आयोगाकडून मंजुरी मिळवण्याबाबत विलंब करणारा महाराष्ट्र राज्य नियोजन विभाग आणि या खात्याचे अतिरिक्त मुख्य सचिव डी. के. शंकरन यांनी गेल्या मे महिन्यात मांडलेल्या वाषिर्क योजनेलाही मंजुरी घेतली नव्हती. त्यामुळे मंडळाच्या संमतीविनाच राज्याचा अतिरिक्त अर्थसंकल्प मांडण्यात आला होता. त्या 2004- 05 च्या योजनेला अक्षरश: गेल्या आठवड्यात नियोजन मंडळाची मान्यता घेण्यात आली आहे.

विशेष म्हणजे केंदात नवे सरकार आल्यानंतर जवळपास सगळ्या राज्यांच्या मुख्यमंत्र्यांनी प्रथेप्रमाणे नियोजन मंडळाच्या पदाधिकाऱ्यांच्या भेटी घेऊन राज्यांच्या समस्यांबाबत चर्चा केली होती. इथेही महाराष्ट्राचा अपवाद झाला. निवडणुकांमुळे तत्कालीन मुख्यमंत्री सुशीलकुमार शिंदे यांनी अशी भेट घेतली नव्हती. आता नवे मुख्यमंत्रीही भेटले नाहीत, याबाबत मंडळात आश्चर्य व्यक्त केले जात आहे.

उपलब्ध माहितीनुसार उपाध्यक्ष माँतेकसिंग अहलुवालिया यांची भेट ठरवा, अशा सूचना मुख्यमंत्री विलासराव देशमुख यांनी नियोजन सचिव शंकरन यांना दिल्या होत्या. पण भेट मागण्याऐवजी ' अहलुवालिया यांची भेट मिळत नाही ', असे नियोजन विभागाने मुख्यमंत्री कार्यालयाला कळविल्याचे समजते. उलट महाराष्ट्राचे मुख्यमंत्री आपल्याला भेटायला का येत नाहीत, अशी विचारणा अहलुवालिया यांनी महाराष्ट्राशी संबंधित असलेल्या काहीजणांकडे केल्याचे समजते.

नियोजन विभागाचे प्रमुख म्हणून शंकरन यांनाही मंडळातील अधिकाऱ्यांनी भेटीला बोलाविले होते पण तेही तिकडे न फिरकल्याने मंडळातील पदाधिकारी व सदस्य यांचे महाराष्ट्राबद्दलचे मत कलुषित झाल्याचे समजते.

 
</text>
</doc>
