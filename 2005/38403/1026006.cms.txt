<doc>
<docno>1026006.cms.txt</docno>
<text>
 
महामुंबई
बोजा 14 हजार कोटींचा!
[ Sunday, February 20, 2005  12:33:38 am]


म. टा. प्रतिनिधी

2000 पर्यंतच्या झोपड्यांच्या पुनर्वसनासाठी हवीत 11 लाख पक्की घरे

मुंबई : काँग्रेस अध्यक्ष सोनिया गांधी यांचा आदेश आणि काँग्रेसच्या जाहीरनाम्यातील आश्वासनानुसार मुंबईतील झोपडपट्ट्यांना 2000 सालापर्यंत संरक्षण द्यायचे असेल, तर त्यासाठी 11 लाख पक्की घरे बांधून लोकांचे पुनर्वसन करावे लागले आणि त्यासाठी प्रचलित दराने किमान 14 हजार 300 कोटी रुपयांची तरतूद करावी लागेल. त्याचबरोबर 2000 सालापर्यंतच्या झोपड्या कायदेशीर करण्यातही अनेक अडचणी असल्याचे वरिष्ठ सरकारी अधिकाऱ्यांचे मत आहे.

मुख्यमंत्र्यांच्या दिल्लीवारीत सोनिया यांनी त्यांना आश्वासनांची पूर्तता करण्याच्या सूचना दिल्या असल्या, तरी मुख्यमंत्र्यांनी अद्याप त्याबाबत प्रशासनाला सूचित केलेले नाही. या प्रश्ानचा विचार करण्यासाठी कदाचित सोमवारी राज्याचे मुख्य सचिव प्रेमकुमार आणि अन्य अधिकाऱ्यांबरोबर मुख्यमंत्री प्राथमिक चर्चा करतील, अशी शक्यता असल्याचे सांगितले जाते.

1995 च्या कायदेशीर झोपडपट्टीवासीयांचे पुनर्वसन करण्यासाठी सरकारने दीड लाख पक्की घरे बंधण्याची योजना आखली असून त्यातील 50 हजार घरे बांधून तयार आहेत. ही मुदत 2000 पर्यंत वाढवायची असेल, तर आठ लाख नवी घरे बांधावी लागतील तसेच तीन लाख अतिरिक्त घरांची योजना तयार ठेवावी लागेल, असे या अधिकाऱ्यांना वाटते. यामुळे राज्य सरकारवर प्रचंड आथिर्क बोजा पडणार असून त्यातून कसा मार्ग काढायचा या विवंचनेत मुख्यमंत्री आहेत. यासंदर्भात संपर्क साधला असता, ही बाब अतिशय कठीण असल्याचे त्यांनी ' मटा ' ला सांगितले. आतापर्यंत 70 हजारांहून अधिक अनधिकृत झोपड्या पाडण्यात आल्या असून 95 पर्यंतच्या सहा-सात हजार झोपडी-धारकांवर अन्याय झाल्याच्या तक्रारी आहेत. त्यात तथ्य असेल तर त्यांना न्याय देऊ, असे आश्वासनही त्यांनी दिले.

2000 पर्यंतच्या झोपड्यांना कायदेशीर संरक्षण देण्यात अनेक अडथळे असल्याचे मान्य करून मुख्यमंत्री म्हणाले की , 1995 चा कायदा करताना सरकारतफेर् कोर्टात, यापुढे अशा प्रकारे संरक्षण देण्यात येणार नाही, असे प्रतिज्ञापत्र सादर करण्यात आले होते. त्यामुळे नवा कायदा करताना नवे प्रतिज्ञापत्र सादर करावे लागेल तसेच यासाठी विरोधी पक्षांचे सहकार्य मिळवावे लागेल. विरोधी पक्ष सहकार्याची भूमिका घेतील काय, असे विचारल्यावर, प्रयत्न करून बघायला काय हरकत आहे, असा प्रतिसवाल त्यांनी केला.

पुनर्वसन मूळ जागीच हवे!

मुंबईत पाडलेल्या बेकायदा झोपड्यांचे पुनर्वसन मुंबईबाहेर म्हणजेच कल्याण, भिवंडी व पनवेलसारख्या ठिकाणी करण्याचे संकेत प्रशासकीय अधिकाऱ्यांकडून मिळत असले तरी या मोहीमेत बेघर झालेल्या सुमारे 95 हजार कुटुंबांचे पुनर्वसन त्याच जागी व्हावे, असा ठाम पवित्रा झोपडी बचाव संयुक्त कृती समिती व आवास अधिकार कृती समितीने घेतल्याने या प्रश्ानला पुन्हा एकदा वेगळे वळण मिळण्याची चिन्हे आहेत. समितीच्या नेत्यांनी मुख्यमंत्री विलासराव देशमुख यांच्याकडे या मागण्या नोंदवल्या आहेत.

या कारवाईत काँग्रेस अध्यक्षा सोनिया गांधी यांनी लक्ष घातल्याबद्दल त्यांचे अभिनंदन करण्यात आले. आता मुख्यमंत्र्यांनी 2000 सालापर्र्यतच्या झोपड्यांना संरक्षण देण्याचे मान्य केले असले काही गंभीर प्रश्ानवर सरकारने सकारात्मक भूमिका घ्यायला हवी, अशी आग्रही मागणी खासदार रामदास आठवले यांनी केली आहे.

 
</text>
</doc>
