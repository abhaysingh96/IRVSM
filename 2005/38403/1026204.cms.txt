<doc>
<docno>1026204.cms.txt</docno>
<text>
 
महामुंबई: मुंबई टाइम्स
अभिजीत जितेगा क्या?
[ Sunday, February 20, 2005  06:10:05 pm]


मुंबई टाइम्स टीम

अभिजीत मराठी मुलगा आहे, त्यालाच मतं द्या... अभिजीत आपल्या शाळेचा आहे, त्यालाच मतं गेली पाहिजेत... अशा स्वरूपाची चर्चा तरुण-तरुणींमध्ये आज सगळीकडे होताना दिसत आहे. लाखांवारी एसएमएस धाडले जात आहेत. मुंबई महापालिका मुख्यालयात तर लिफ्टशेजारी बोर्डच लागला आहे...सावंतसाहेबांचा मुलगा अभिजीत फायनलपर्यंत पोहोचला आहे, त्यालाच मतं द्या! ' इंडियन आयडॉल ' मधून राहुल वैद्य बाहेर पडल्यानंतर आता मराठी मनांच्या आकांक्षा अभिजीत सावंतवर केंदित झाल्या आहेत.

सोनी एन्टरटेण्टमेण्टची ' इंडियन आयडॉल ' नावाची म्युझिकल कॉन्टेस्ट गेल्या आठवड्यात शेवटच्या टप्प्यात आली आहे. चुरशीच्या लढतीत बाद झालेला राहुल वैद्य निकाल जाहीर होताच रडवेला झाला होता. पहिल्या दिवसापासून त्याने इतर स्पर्धकांना चांगलीच टक्कर दिली होती. प्रत्येक एपिसोड मनोरंजक आणि उत्कंठावर्धक करण्यात चॅनलला यश मिळतंय. गुरुवार आणि शुक्रवार संपूर्ण देश टीव्हीला डोळे लावून बसतो आणि एसएमएसचा पाऊस पाडतो. अन्नू मलिक आणि सोनू निगम या परीक्षकांनी दिलेले शेरे काहीही असले तरी, स्पर्धकांना एसएमएसद्वारे मतं देणारे प्रेक्षकच खरे परीक्षक ठरतात. 45 लाख लोकांनी यावेळी मतदान केलं. स्पर्धा असल्यामुळे हार-जीत ही चालणारच. पण म्हणून राहुल वैद्य अजिबातच कमी लेखला गेला नाही.

देशाचं लक्ष वेधून घेतलेल्या या स्पधेर्तून मिठीबाई कॉलेजात शिकणारा राहुल बाहेर पडल्यानंतर, निराश झाला खरा, पण दुसऱ्याच दिवशी तो अगदी नॉर्मल झाला. उलट अभिजीतने जिंकावं, असं त्याला मनापासून वाटतं. अभिजीतच्या टॅलेण्टविषयी आपल्याला आदर असल्याचं तो पहिल्यापासून आम्हाला सांगत होता, अशी प्रतिक्रिया राहुलच्या आईने व्यक्त केली. त्याच वेळी त्याचा परफॉर्मन्स इतका उत्कृष्ट होता की, तो हरेल असं अजिबात वाटलं नव्हतं, पण नशिबापुढे कोणाचं काय चालणार ? असंही सांगायला त्या विसरल्या नाहीत. राहुलची बहीण श्ाुती म्हणाली की, तो पहिल्या तिघांत आला, ही आमच्यासाठी फार मोठी गोष्ट आहे. त्याच्या यशाबद्दल आम्हा सर्वांनाच अभिमान वाटतोय.

केबीसीनंतर बहुचचिर्त कार्यक्रम म्हणून गेले सहा महिने चाललेल्या ' इंडियन आयडॉल ' चं नाव घ्यावं लागेल. इंडियन आयडॉलमध्ये भाग घेणाऱ्या स्पर्धकांवर जेवढी बक्षिसांची खैरात झाली, त्याहून अधिक त्यांना प्रसिद्धी मिळाली आहे. ' सारेगामा ' मधून जिंकून आलेल्यांना पुढे संगीत क्षेत्रात म्हणावी तशी संधी मिळत नाही, असं म्हटलं जातं. पण इंडियन आयडॉल या स्पधेर्त मिळालेल्या भरपूर प्रसिद्धीमुळे यातल्या स्पर्धकांना चांगली संधी मिळेल, अशी प्रेक्षकांमध्ये चर्चा आहे.

 
</text>
</doc>
