<doc>
<docno>1026376.cms.txt</docno>
<text>
 
अर्थव्यवहार
मागणी मान्य झाल्याने केमिस्ट्स, ड्रगिस्ट्सचे आंदोलन रद्द
[ Sunday, February 20, 2005  08:54:43 pm]


म. टा. व्यापार प्रतिनिधी

मुंबई : नारकोटिक, सायकोट्रोपिक अंश असलेली औषधे आणि अंमली पदार्थ यांच्यासाठी एकच मापदंड न लावता नारकोटिक ड्रग्ज अॅण्ड सायकोट्रोपिक सबस्टन्स अॅक्ट , 1985 मधील (' एनडीपीएस ') जाचक नियमांमधून औषध उत्पादक व विक्रेत्यांना वगळण्याची मागणी सरकारने मान्य मान्य केल्यामुळे ठोक व किरकोळ औषध विक्रेत्यांच्या संघटनांनी अशा औषधांची ' विक्री बंद ' करण्याचे नियोजित आंदोलन मागे घेतले आहे.

शस्त्रक्रियेनंतर वेदनाशामक म्हणून, कॅन्सर, दमा, खोकला यांच्या, मज्जासंस्थेच्या विकाराच्या, मानसिक संतुलन बिघडलेल्या रुग्णांवर उपचारांसाठी अत्यावश्यक म्हणून वापरल्या जाणाऱ्या नारकोटिक व सायकोट्रोपिक औषधांना आता ' एनडीपीएस ' कायद्याच्या किचकट व त्रासदायक ' फॉर्म 6' मधून वगळण्याचा निर्णय सरकारने घेतला आहे. याबाबत नवी दिल्लीत झालेल्या उच्चस्तरीय बैठकीनंतर हा निर्णय जाहीर करण्यात आला.

या बैठकीस अर्थ मंत्रालयाच्या संयुक्त सचिव माला श्रीवास्तव, नारकोटिक कंट्रोल ब्युरोचे संयुक्त संचालक राजीव वालिया, ड्रग्ज कंट्रोलर जनरल ऑफ इंडिया अश्विनी कुमार, ऑल इंडिया ऑर्गनायझेशन ऑफ केमिस्ट्स अॅण्ड ड्रगिस्ट्सचे (' एआयओसीडी ') आर. बी. पुरी व सरचिटणीस जगन्नाथ शिंदे हे उपस्थित होते.

 
</text>
</doc>
