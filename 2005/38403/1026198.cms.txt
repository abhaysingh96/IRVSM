<doc>
<docno>1026198.cms.txt</docno>
<text>
 
महाराष्ट्र
लावणीच्या अदाकारीने रंगला कलामहोत्सव
[ Sunday, February 20, 2005  06:06:20 pm]


टाइम्स टीम

ठाणे : ज्या कलाकारांनी तमाशा, लावणी, वग आदी लोककलेसाठी पूर्ण आयुष्य अर्पण करून ही कला जितीजागती ठेवली अशा कलावंतांची जबाबदारी यापुढे महाराष्ट्र सरकार घेईल. येत्या अर्थसंकल्पात त्याबाबत निश्चित विचार केला जाईल, अशी घोषणा राज्याचे उपमुख्यमंत्री आर.आर. पाटील यांनी केली.

आमदार जितेंद आव्हाड यांच्या संघर्ष या सेवाभावी संस्थेतफेर् इथल्या गडकरी रंगायतनमध्ये बहारदार लोककला उत्सव सादर करण्यात आला. या कार्यक्रमात त्यांच्या हस्ते संघर्ष युवा पुरस्काराचं वितरण करण्यात आलं. तसंच पत्रकार प्रकाश खांडगे लिखित ' चाळ माझ्या पायात ' या पुस्तकाचं प्रकाशन करण्यात आलं. त्या वेळी त्यांनी ही घोषणा केली.

संघर्षतर्फे सादर झालेल्या लोककला उत्सवात बहारदार लावणी सोहळा साजरा करण्यात आला. लावणीसम्राज्ञी सुलोचना चव्हाण, शाहीर कृष्णराव साबळे, ज्ञानोबा उत्पात, रोशन सातारकर, राजश्री-आरती नगरकर, प्रियंका शेट्टी आदींनी कलाकारी पेश केली. मंुबई युनिव्हसिर्टीचे कुलगुरू डॉ. विजय खोले, कऱ्हाडचे खासदार श्रीनिवास पाटील, डॉ. जयंत दिघे, आदी मान्यवर या कार्यक्रमास उपस्थित होते.

कोणताही समाज केवळ पैशाने संपन्न होत नाही. अथवा भाकरी वर जगत नाही. तर कला, संस्कृतीवर तो श्रीमंत होतो. 35 टक्के लोक दारिद्यरेषेखाली जीवन जगताहेत, अशी टीका करणाऱ्यांनी हे लक्षात ठेवावं की देशातील एकही राज्य कला संस्कृतीबाबत महाराष्ट्राशी बरोबरी करू शकत नाही. आज शिवजयंती आहे. इतिहासामध्ये छत्रपती शिवरायांनी हिंदवी स्वराज्य स्थापन करण्याचं स्वप्न बघितलं. पण छत्रपतींना त्यासाठी जीवाला जीव देणारी आणि छातीचा कोट करणारी तानाजी मालुसऱ्यासारखी निष्ठावंत माणसं मिळाली. मराठी मातीमध्ये ते स्वप्न पहाणाऱ्यांना तानाजी मालुसऱ्यांसारखे निष्ठावंत न मिळता पाय खेचण्याचं काम करणारे सूर्याजी पिसाळच निघाले, असं पाटील म्हणाले.

ठाणे कलेची आणि कलाकारांची कदर करणारे शहर आहे. त्यामुळे लोककला, संस्कृती या रूपाने मराठीपण जपणारे ठाणे शहर ही आपली उरलीसुरली आशा आहे, असे उद्गार पाटील यांनी काढले. लोककला महोत्सवाचे आयोजक आणि प्रेक्षकांचा ओसंडून जाणारा उत्साह पाहून ते भारावून गेले होते.

या समारंभात पत्रकार संदीप अशोक आचार्य, कॅप्टन चंदशेखर वाराळकर यांना संघर्ष युवा पुरस्काराने गौरवण्यात आलं. तर कॅ. चंदकांत वाराळकर यांनी आसाममधील सहा बोडो अतिरेक्यांना कंठस्नान घालण्याची मर्दुमकी गाजवली होती.

 
</text>
</doc>
