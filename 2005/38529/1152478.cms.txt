<doc>
<docno>1152478.cms.txt</docno>
<text>
 
महामुंबई
नियतीच्या तडाख्यातून नशिबानेच तारले...
[ Sunday, June 26, 2005  12:35:52 am]


मुंबई (म. टा. प्रतिनिधी) : रात्री दहाचा सुमार... 'पुष्पांजली' हादरू लागली... पडझडीचे आवाज ऐकू येताच गुप्ता कुटुंबियांकडील लता मडवी गॅलरीत गेली आणि इमारत पत्त्याच्या बंगल्यासारखी कोसळली. लताचे नशीब बलवत्तर होते, म्हणून ती वाचली... राजू पालवानचे नशीबही असेच बलवत्तर होते... इमारतीच्या ढिगाऱ्यातील एका पोकळीत अडकला... बाहेर काढल्यावर 'मी जिवंत आहे... मी जिवंत आहे...' असे ओरडत पळतच सुटला... सहा-तास ढिगाऱ्याखाली अडकल्यानंतरही त्याच्या अंगावर एक ओरखडाही उमटला नव्हता...

खारच्या तिसऱ्या गल्लीतील पुष्पांजलीचे वय तसे 40 वर्षांचेच. पण मालकांमधील वाद आणि बांधकामात केलेले फेरफार यामुळे इमारत धोकादायक झाली होती. महापालिकेने नोटिसही पाठवली होती. इमारतीच्या अवस्थेबाबत मनु छाब्रिया यांनी महापालिकेशी वारंवार पत्रव्यवहार केला, पण बांधकाम होतच राहिले. तळमजल्यावर शोरूम करण्याचे प्रयत्न सुरू होते, असे स्थानिक रहिवासी सांगतात. गच्चीवरही वाढीव बांधकाम करण्यात आले होते. पहिल्या मजल्यावर कोठारी यांचे चार्टर्ड अकाऊंटंटचे कार्यालय आणि दुसऱ्या मजल्यावर घरमालक रमेश गुप्ता आणि प्रकाश छाब्रिया यांची घरे.

रात्री दहाच्या सुमारास इमारतीला हादरे बसू लागले... रमेश गुप्ता यांनी घरकाम करणाऱ्या लता मडवीला, काय झाले ते पाहायला सांगितले. ती बाहेर आली. मागोमाग गुप्ताही बाहेर आले. तेवढ्यात प्रचंड आवाज करीत इमारत खाली आली. गुप्ता यांच्या कुटुंबातील किरण आणि आरती ढिगाऱ्याखाली गाडल्या गेल्या. गुप्ता कुटुंबांच्या घरी उतरलेल्या शालिनीकुमारही ढिगाऱ्याखाली गाडल्या गेल्या.

छाब्रिया यांच्या घरात 15 दिवसांपूवीर्च कामाला लागलेला राजू पालवानही सुदैवी ठरला. इमारतीच्या ढिगाऱ्याबरोबर खाली आला, पण ढिगाऱ्याच्या एका पोकळीत अडकून बचावला. ज्या छाब्रिया कुटुंबांच्या घरी कामाला होता त्या कुटुंबातील सदस्य मात्र मृत्युमुखी पडले.

 
</text>
</doc>
