<doc>
<docno>1152476.cms.txt</docno>
<text>
 
महामुंबई
291 बालकामगारांची मुक्तता
[ Sunday, June 26, 2005  12:35:12 am]


मुंबई (म. टा. प्रतिनिधी) : दिवसभराचे जेवण आणि महिन्याला अवघा 100 ते 300 रु. पगार यांत दिवसाना 12 ते 14 तास बालकामगारांना राबवणाऱ्या झवेरी बाजारातील 40 सुवर्णकारांना पोलिस आणि कामगार विभागाने टाकलेल्या छाप्यात ताब्यात घेण्यात आले आहे. या कारवाईत 291 बालकामगारांची मुक्तता करण्यात आली. ही सर्व मुले बंगालमधून आणण्यात आली होती.या प्रकरणात लहान मुलांचा व्यापार करणारी आंतरराज्य टोळी आहे काय याची पडताळणी पोलिस करीत आहेत.

दक्षिण मुंबईतील भुलेश्वर येथील झवेरी बाजार आणि पंचायत वाडी या गजबजलेल्या भागात सकाळीच पोलीस, कामगार विभाग व मुंबई महापालिकेच्या अधिकाऱ्यांनी सकाळी 11 वाजता छापा टाकताच या भागात खळबळ माजली. छाप्यात पश्चिम बंगालमधून आणलेल्या 10 ते 14 वयोगटातील मुलांना दागिने बनवणाऱ्या वर्कशॉपमध्ये 12 ते 14 तास राबवले जात असल्याचे आढळून आले. 15 दिवसांपूवीर्च अशा प्रकारची कारवाई धारावी भागात पोलीसांनी पार पाडली आहे. यानंतर बालकामगार कायद्याचा भंग करणाऱ्या आस्थापनांवर कडक कारवाई करण्याचा आदेश प्रभारी मुख्यमंत्री आर. आर. पाटील यांनी दिले होते. पोलिसांनी 124 आस्थापनांवर कारवाई केली असून 40 सुवर्णकारांना ताब्यात घेतले आहे.

यानुसार पोलिस, कामगार विभाग आणि महापालिकेच्या संयुक्त पथकाने सुवर्णकारांच्या वर्कशॉपवर छापे टाकले. या कारवाईत 60 ते 65 पोलिस, दोन कामगार आयुक्त, 11 सहाय्यक आयुक्त आणि महापालिकेच्या दुकाने व आस्थापना विभागाचे 11 अधिकारी सहभागी झाले होते. या वर्कशॉपमधून 291 मुलांची सुटका करण्यात आली. यातील दोन तीन अपवाद वगळता सर्व मुले ही पश्चिम बंगालमधून आणण्यात आली होती, असे कामगार आयुक्त पी. डी. सानप यांनी सांगितले.

पश्चिम बंगालमधून लहान मुलांना आणून त्यांची मुंबईत विक्री करणारी टोळी आहे काय तसेच मंंुबईतील कोणते दलाल यात गंुतले आहेत याची चौकशी पोलिसांनी सुरू केली असल्याचे सांगण्यात आले. पंधरवाड्यापूवीर् टाकलेल्या छाप्यात बहुतांश मुले बिहारमधून आणण्यात आली असल्याचे आढळून आले आहे.

 
</text>
</doc>
