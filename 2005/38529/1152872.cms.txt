<doc>
<docno>1152872.cms.txt</docno>
<text>
 
अग्रलेख
म्हणे शांघाय करणार!
[ Sunday, June 26, 2005  09:46:43 pm]


प्रदीर्घ काळ वाट बघायला लावून अखेर मुंबईकरांवर बरसलेल्या वरूणराजाने गेला जवळपास आठवडाभर मुक्काम ठोकला आहे. पण या पहिल्याच पावसाने मुंबई, मुंबईचे प्रशासन आणि या महानगरीचे शांघायमध्ये रूपांतर करण्याची स्वप्ने बघणारे सर्वपक्षीय राज्यकतेर् यांच्या अब्रूची लक्तरे चव्हाट्यावर आणली आहेत. खरे तर आठवडाभरात या पावसाचा जोर कमी-जास्त होत होता आणि काही काळ तर तो विश्रांतीही घेत होता. तरीही या महानगरातील रस्ते आणि विशेषत: पावसाळी पाण्याची गटारे यांचे जाळे किती कुचकामी आहे, हे मात्र या हव्या हव्याशा वाटणाऱ्या पावसाने दाखवून दिले आहे.

मुंबईच्या भरभराटीसाठी मुख्यमंत्री विलासराव देशमुख अमेरिकेत वाटाघाटी करून तेथील उद्योजकांना आवतण देत असतानाच कोसळलेल्या या पावसाने मुंबईच्या लोकल गाड्यांच्या वाहतुकीला फटका दिलाच; शिवाय महानगरातील रस्ता वाहतुकीची पुरती दाणादाण उडवून दिली. शुक्रवारी सायंकाळी उपनगरात पावसाचा जोर ओसरला असताना, घराघरांतील मंडळी दक्षिण मुंबईत चाकरीसाठी गेलेले आपापले घरवाले किमान आज तरी लौकर परततील, अशा आशेवर होते. पण तेव्हा वर्षाराणी दक्षिण मुंबईला धोपटून काढत होती.

त्यामुळे अवघ्या मुंबईची वाहतूक गोगलगायीच्या गतीने पुढे सरकू लागली आणि या शहराला नागरी सुविधा पुरविण्याची जबाबदारी असलेल्या साऱ्याच यंत्रणांचा बोजवारा उडाला असल्याचे वास्तव प्रकर्षाने सामोरे आले. एकेकाळी देशाची औद्योगिक राजधानी म्हणून गौरव होत असलेल्या या मुंबईतील रस्ते आणि गटारे यांच्या निगराणीचे काम मुंबई महापालिका ठाकठीक पद्धतीने पार पाडत असे. पुढे शहराचा विस्तार वाढला.

राज्यातून तसेच देशातून येणाऱ्या लोंढ्यांमुळे शहराची लोकसंख्या वाढत गेली आणि प्रशासनावरील भारही वाढत गेला. लगोलग महापालिकेच्या दिमतीला 'मुंबई महानगर क्षेत्र विकास प्राधिकरण' (एमएमआरडीए) नावाची नवी यंत्रणा देण्यात आली. त्यापाठोपाठ राज्य सरकारच्या रस्ते महामंडळाकडेही आणखी काही जबाबदारी देण्यात आली आणि मुंबईकरांपुढे नवनवी स्वप्ने उभी करण्यात राज्यकतेर् यशस्वी झाले. शिवसेना आणि भारतीय जनता पक्ष यांच्या राजवटीत मुंबईत फ्लायओव्हर्सचे जाळे उभारण्यात आले आणि त्यामुळे शहरातील वाहतुकीचा प्रश्ान् सुटल्याची दवंडी पिटली गेली. पण प्रत्यक्षात हे फ्लायओव्हर्स किती अडाणीपणे बांधले गेले आहेत, याचीच प्रचीती शुक्रवारी आली.

जे. जे. हॉस्पिटल ते क्रॉफर्ड माकेर्टपर्यंत पसरलेल्या या महानगरातील सर्वात मोठ्या फ्लायओव्हर्सची रचनाच अशी करण्यात आली आहे की त्यावर पावसाचा जरा शिडकावा झाला, तरी पाणी साठलेच पाहिजे! शिवाय साठलेल्या पाण्याचा निचरा होऊ नये, याचीही दक्षता घेण्यात आली आहे. त्यामुळे सरळ रस्ता सोडून फ्लायओव्हर्सची वाट धरलेल्या वाहनचालकांची अवस्था आगीतून फुफाट्यात अशी झाली.

यंदाच्या पावसाळ्यापूवीर् बराच गाजावाजा करून 'एमएमआरडीए'तफेर् पूर्व आणि पश्चिम उपनगरांतील रस्त्यांचे रुंदीकरण, सुशोभिकरण आणि तेथे पदपथ उभे करण्याचे काम हाती घेण्यात आले होते. पण या पहिल्याच पावसाने हे काम कसे वरवरच्या मलमपट्टीसारखे पार पाडले आहे, ते जागोजागी दाखवून दिले. अंधेरी, मुलुंड, कांदिवली, बोरिवली आणि भांडूप तसेच चेंबूर, घाटकोपर भागांत ठिकठिकाणी पाणी साचून राहिल्याने हे काम करताना पाण्याचा निचरा कसा होईल, याचा संबंधित यंत्रणांनी जराही विचार कसा केला नव्हता, यावर लख्ख प्रकाश पडला.

खरे तर प्रसारमाध्यमांनी याबाबत आपली जबाबदारी पूर्णपणे पार पाडून या कामातील सावळ्या गोंधळाकडे प्रशासनाचे लक्ष जाईल, अशी व्यवस्था केली होती. सहार हा देशभरातील एक प्रतिष्ठेचा आंतरराष्ट्रीय विमानतळ. पण पश्चिम दुतगती मार्गावरील अंधेरीच्या फ्लायओव्हरपासून तेथे जाणारा रस्ता गेले काही महिने ज्या अवस्थेत आहे, ते बघता आंतरराष्ट्रीय कीतीर्च्या पाहुण्यांनी या महानगरात का आणि कसे यावे, असा प्रश्न पडावा.

एका मल्टिनॅशनल कंपनीचा प्रमुख मुंबईत आपला उद्योग सुरू करण्याच्या उद्देशाने मुख्यमंत्र्यांना भेटण्यासाठी सहारवर उतरला आणि बाहेरचा रस्ता बघूनच त्याने या महानगरात कोणताही प्लँट न टाकण्याचा निर्णय कसा घेतला, तो किस्सा सध्या मंत्रालयात चघळला जात आहे. मुख्यमंत्र्यांच्या खाशा स्वाऱ्या विलायतेला जाताना अन्य वाहतूक थोपवून त्यांच्या गाड्या पुढे निघत असल्याने ते बिनधास्तपणे या महानगराचे 'शांघाय'मध्ये रूपांतर करण्याची स्वप्ने बघत उड्डाण करीत असणार! पण पहिल्याच पावसाने मुंबईची उडवलेली दाणादाण बघता, आजचा मुंबईकर मात्र कालच्या टुमदार मुंबईचेच स्वप्न बघत असणार, यात शंका नाही.

 
</text>
</doc>
