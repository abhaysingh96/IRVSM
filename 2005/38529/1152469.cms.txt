<doc>
<docno>1152469.cms.txt</docno>
<text>
 
महामुंबई
त्याने मृत्यूलाही हरवले होते
[ Sunday, June 26, 2005  12:32:04 am]


मुंबई (म. टा. प्रतिनिधी) : लहानग्या वयात अचानक सामोर आलेल्या रोगामुळे मनोधैर्य खचण्याऐवजी त्याच्याशी लढा देताना जिंकायचीच सवय त्याला लागली... आणि या सवयीतूनच 15 वर्षांचा जिद्दी निखिल माने याने दहावीच्या मेरीट लिस्टमध्ये अपंग विद्यार्थ्यांत पहिला क्रमांक पटकवला.

आठवीत असतानाच निखिलला बोनमॅरोचा कर्करोग असल्याचे डॉक्टरांनी निदान केले. मग सुरू झाले उपचार सत्र, त्याच दरम्यान नोसिलमध्ये काम करणाऱ्या त्याच्या वडिलांवर कंपनी बंद पडल्याने बेकारीची कुऱ्हाड कोसळली. आथिर्क ओढाताण, त्यात लाडक्या मुलाला जडलेला जीवघेणा आजार... पण यामुळे ना निखिल डगमगला, ना त्याचे वडील. शाळेचे मित्र, शिक्षक आणि काही स्वयंसेवी संघटनांनी त्यांना वेळोवेळी मदत केली. घरच्या परिस्थितीची झळ त्याला लागू नये, यादृष्टीने घरचे खूप काळजीही घेत असत. पण केमोथेरेपीची नऊ सत्रे, पायाची शस्त्रक्रिया अशा दिव्यातून जाव्या लागलेल्या निखिलला शारीरिक वेदनांना सामोरे जावे लागतच होते.

मात्र, त्यांनी पुस्तकांची मैत्री सुटू दिली नाही. वेळ कमी मिळत असला तरी मिळणाऱ्या तुटपुंज्या वेळेमध्ये तो शारीरिक, मानसिक व्याधींपासून स्वत:ला वेगळं ठेवायचा प्रयत्न करत अभ्यासात पूर्णपणे लक्ष केंदित करायचा.

एका वेळी दोन आघाडींवर लढा देणाऱ्या 15 वर्षाच्या शांत, समंजस निखिलने या दोन्ही आघाड्यांवर आत्मविश्वास आणि जिंकण्याची जिद्द या बळावर शंभर टक्के यश मिळवले आहे. या आजारातून पूर्ण बरे झाल्यावर आणि दहावीत लक्षणीय यश मिळवल्यावर त्याने आता डॉक्टरच व्हायचे ठरवले आहे. कर्करोगाच्या जीवघेण्या अनुभवातून गेल्यामुळे त्याला कर्करोगतज्ज्ञ होण्याचे वेध लागले आहेत. या रोगाची शिकार होणाऱ्यांना पूर्ण बरे करण्यासाठी झटण्याची त्याची जिद्द आहे.

अजब योगायोग

इंडियन एज्युकेशन सोसायटीच्या दादरच्या पाटकर विद्यालयाची वैभवी जोईल या दहावीतल्या विद्याथिर्नीचा हाडाच्या कर्करोगाशी सामना करताना मृत्यू झाला. या परीक्षेत तिने 78 टक्के गुण मिळवले होते. अपंगातून प्रथम आलेला निखिल हाही इंडियन एज्युकेशन सोसायटीच्याच डोंबिवली येथील पाटकर विद्यालयाचा विद्याथीर् आहे.

 
</text>
</doc>
