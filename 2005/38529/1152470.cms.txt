<doc>
<docno>1152470.cms.txt</docno>
<text>
 
महामुंबई
अश्विन नाईकच्या मुलीला दहावीत 81 टक्के
[ Sunday, June 26, 2005  12:32:29 am]


मुंबई (म. टा. प्रतिनिधी) : गुन्हेगारी जगतातील डॉन अश्विन नाईक याची मुलगी वृषिका हिने दहावीच्या परीक्षेत 81 टक्के गुण मिळविले असून आपल्या मुलीचे हे यश ऐकून अश्विन नाईक याला आनंद झाला आहे. अश्विनला सध्या कल्याण येथील तुरुंगात ठेवण्यात आले आहे.

पत्नी नीता नाईक हिच्या हत्येच्या खटल्यात अश्विन नाईकवर 'मोक्का' कायद्यांतर्गत खटला चालू असून त्याला तुरुंगात कडक बंदोबस्तात ठेवण्यात आले आहे. नाईकवर खंडणी वसुली, हत्या आणि हत्येचा प्रयत्न असेही आरोप आहेत. तुरुंगात अश्विन नाईकने आपल्या मुलीला भेटण्याची इच्छा व्यक्त केल्यामुळेच त्याची मुलगी दहावीत असल्याचे कळले.

अनेक मुलांना त्यांच्या पालकांचे मार्गदर्शन आणि पाठिंबा मिळल्याने ते दहावीत चमकले आहेत; मात्र वृषिकाने स्वत:च्याच गुणवत्तेवर हे यश मिळविले आहे. तिची आजी यासाठी तिला मदत करीत असे आणि जेवणासाठी बऱ्याचवेळा ती काकाच्या घरी जात असे.

वृषिकाला फारशा मैत्रिणी नसून ती क्वचितच बाहेर जात असते. मात्र, इतरांना मदत करण्यासाठी ती नेहमी तत्पर असते. बीजगणितातील कठीण प्रश्ान् असल्यास तर अशावेळी तिची आम्हाला मदत होते, असे तिच्या वर्गमैत्रिणींनी सांगितले. तथापि, ही मुलगी बरीचशी शांत आणि अबोल असल्याची माहिती शेजाऱ्यांनी दिली. शाळेतसुद्धा ती ठराविक मैत्रिणींच्याच संपर्कार्त असायची.

 
</text>
</doc>
