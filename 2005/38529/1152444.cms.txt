<doc>
<docno>1152444.cms.txt</docno>
<text>
 
देश-विदेश
'काँग्रेसमध्ये आजही आणीबाणीची मानसिकता'
[ Sunday, June 26, 2005  12:06:13 am]


नवी दिल्ली (म.टा.विशेष प्रतिनिधी): आणीबाणीची तीस वर्षांपूवीर्ची मानसिकता आजही काँग्रेस पक्षात आहे. देशाच्या लोकशाही इतिहासात आणीबाणी हा कलंक आहे. सत्ताधाऱ्यांनी या काळात केलेल्या अत्याचारांची जाणीव प्रसारमाध्यमांनीच नव्या पिढीला करून दिली पाहिजे, असे उद्गार पक्षाध्यक्ष लालकृष्ण अडवाणी यांनी काढले.

आणिबाणीचा 30 वा स्मृतिदिन, भाजपने 'काळा दिवस' म्हणून पाळला. या निमित्ताने पत्रकारांशी बोलताना अडवाणी म्हणाले: देशातल्या आघाडी सरकारांची पायाभरणी खऱ्या अर्थाने आणीबाणीनेच केली. तत्कालीन जनसंघाच्या बहुसंख्य नेत्यांना देशभर तुरुंगात डांबण्यात आले होते. जयप्रकाश नारायणांच्या नेतृत्वाखाली याच काळात सत्याग्रह झाला. तुरुंगात सारे विरोधी पक्ष एकत्र आले. अशा एकत्र येण्यातूनच जनता पक्षाचा जन्म झाला. देशातल्या जनतेने अभूतपूर्व एकजुटीने तत्कालीन सत्ताधाऱ्यांना सत्तेतून बाहेर घालवले अन् जनता पक्षाच्या हाती सत्ता सुपूर्द केली. ते देशातले पहिले आघाडी सरकार होते असे म्हणता येईल.

आणीबाणीविषयी आपण इतके संवेदनशील आहात तर आणिबाणीच्या अत्याचारांचे नायक ठरलेले दिवंगत नेते संजय गांधी यांची पत्नी मेनका अन् पुत्र वरूणला आपण भाजपमध्ये कसे दाखल करून घेतले? या प्रश्ानवर उत्तराऐवजी अडवाणी प्रतिप्रश्ान् करीत म्हणाले, त्यात काय चुकले? ज्यांचा आणीबाणीशी संबंध नाही, अशी नावे कशासाठी घेता? वरूण गांधी आमच्या पक्षात आहेत. मला नेमके सांगता येणार नाही की त्यांचा जन्म केव्हा झाला; पण तो निश्चितच आणीबाणीनंतरचा आहे. आणीबाणीच्या संदर्भात कोणत्याही विशिष्ट व्यक्तीबद्दल मला बोलायचे नाही. माझा आक्षेप आणीबाणीचे समर्थन करणाऱ्या प्रवृत्ती आणि मानसिकतेविषयी आहे. आजही ही मानसिकता काँग्रेस पक्षात भिनलेली आढळते, असे अडवाणी म्हणाले.

 
</text>
</doc>
