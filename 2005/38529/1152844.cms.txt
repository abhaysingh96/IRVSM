<doc>
<docno>1152844.cms.txt</docno>
<text>
 
छोटा पडदा
इंडियन आयडॉल!
[ Sunday, June 26, 2005  09:23:27 pm]


आजघडीला प्रत्येकाच्या मनात भीतीचा टाइमबॉम्ब टिकटिकत आहे. त्याचा स्फोट कधी होऊ शकतो. सध्या जगभरात दहशतवादाने जे थैमान घातलं आहे त्याचाच आधार घेऊन 'एस' दिग्दर्शक केतन मेहता 'टाइम बॉम्ब 9/11' ही थ्रिलर मालिका घेऊन आले आहेत. 'मिर्च मसाला', 'ओह डालिर्ंग! यह है इंडिया'सारखे वेगळ्या धाटणीचे चित्रपट देणाऱ्या केतन मेहता प्रथमच थ्रिलर मालिका करताहेत. त्यामुळे ते या मालिकेबाबत स्वत: खूप थ्रिल्ड आहेत.

या मालिकेच्या कथानकाबद्दल सांगायचं तर यातलं नाट्य केवळ एका दिवसात घडतं. या मालिकेचं आणखी एक वैशिष्ट्य म्हणजे ही मालिका 24 भागांमध्ये आटपणार आहे. त्यामुळे ही मालिका 'पाथब्रेकिंग' ठरण्याची शक्यता आहे.या मालिकेचं आणखी एक वैशिष्ट्य म्हणजे आत्तापर्यंत किचन पॉलिटिक्समध्ये कार्यरत असणारे राजीव खंडेलवाल व आकाशदीप सहगल हे दोन कलाकार यात मुख्य भूमिका करताहेत.

आजकाल टीव्हीवर आपण ज्या मालिका पाहतो त्या एका किंवा जास्तीत जास्त दोन-चार कुटुंबांपुरत्याच मर्यादित असतात. परंतु 'टाइम बॉम्ब' ही मालिका कौटुंबिक कलहावर आधारीत नसून दहशतवाद्यांच्या कारवाया आणि त्यांना नामोहरम करू पाहणारा गुप्तचर खात्याचा अधिकारी यांच्यातल्या युद्धावर आहे. शिवाय या मालिकेचं शूटिंग परदेशातही झालं आहे. त्यामुळे ही मालिका म्हणजे एक सरप्राइज पॅकेज आहे.

मालिकेचं नावाच सूचक असल्याने मालिका केवळ नावावरच लक्ष वेधून घेते. कारण '9/11'ची घटना स्वत: एक आयकॉन बनली आहे. हे नाव नुसतं घेतलं तरी अंगावर काटा उभा राहतो. दहशतवादामुळे जगभरात जी किंमत मोजावी लागतेय, त्यातली ही सर्वात 'महागडी' घटना ठरली. म्हणूनच या मालिकेच्या नावात '9/11'ची जोड दिली गेली. अमेरिकेसकट अख्खं जग ओसामाचा ठावठिकाणा शोधून काढण्यात गुंतलंय. तोच ओसामा या मालिकेत दिसणार आहे. त्याचा मुलगा उस्मान जगातल्या चार महत्त्वाच्या शहरांमध्ये महासंहारक स्फोट घडवून आणणार आहे. त्यातलाच एक भाग म्हणून भारताच्या पंतप्रधानांचा खून करण्याचा कट शिजत असतो. याची कुणकुण गुप्तचर खात्यातल्या एका ऑफिसरला, वरूणला लागते आणि मग जी धडपड चालू होते ती म्हणजे 'टाइमबॉम्ब'. पंतप्रधानांना वाचवणं मग जगावर कोसळणारं संकट टाळणं अशी मोठी कामगिरी या एकट्या वरूणला करावी लागणार आहे आणि तीही एका दिवसात! अशी कामं आत्तापर्यंत केवळ जेम्स बॉण्डच करत आला आहे. पण बॉण्डपटात हमखास आढळतो तसा 'मिर्चमसाला' या मालिकेत नाही आणि मालिकेचा नायक जेम्स बॉण्ड इतका तेजतर्रारही नाही. पण तो धडपड्या आहे.

पंतप्रधानांचा जीव वाचवू पाहणाऱ्या वरूणचं भावनिक आयुष्यही यात आलंय. तो आणि त्याची पत्रकार पत्नी एकत्र राहत नाहीत. त्यांना एक मुलगी आहे. एकमेकांशी पटत नसल्याने व परस्परांना वेळ देता येत नसल्याने ही दोघं विभक्त होण्याचा निर्णय घेतात. म्हणजे या नायकाचं भावनिक आयुष्य व त्यात येणारी वादळं असा 'हळवा' भागही यात असणार आहे.

कौटुंबिक पातळीवरची कटकारस्थानं पाहून कंटाळा आला असेल तर त्याहून मोठ्या कॅनव्हासवरची कारस्थानं पाहण्यासाठी ही मालिका पाहावी. ओसामा बिन लादेन छोट्या पडद्यावर कसा दिसतो, हे पाहायचं असेल तर ही मालिका पाहा. आणि हो, एक भारतीय हिरो जगाला वाचवण्यात खारीचा का होईना वाटा उचलतोय, हे काय कमी आहे का?

रुई गावंड

 
</text>
</doc>
