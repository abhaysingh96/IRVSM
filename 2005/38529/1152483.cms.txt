<doc>
<docno>1152483.cms.txt</docno>
<text>
 
महामुंबई
परळमध्ये पेढ्यांमधून 25जणांना विषबाधा
[ Sunday, June 26, 2005  12:37:35 am]


मुंबई (म. टा. प्रतिनिधी) : दहावीच्या परीक्षेत उत्तीर्ण झाल्याचा आनंद द्विगुणित करण्यासाठी लोअर परळच्या अडिवरेकर कुटुंबियांनी शेजारच्या मुलांना पेढे वाटले खरे; पण पेढ्यातील मावा खराब असल्याने विषबाधा झाली आणि 13 लहान मुलांसह एकूण 25जणांना उलट्या-जुलाब सुरू झाल्याने शनिवारी केईएम रुग्णालयात दाखल करावे लागले. या घटनेने लोअर परळमध्ये खळबळ माजली आहे.

लोअर परळच्या सनमिल कंपाऊंडमधील रुस्तम बिल्डिंगमधील मनोहर अडिवरेकर यांचा मुलगा राजेंद दहावी पास झाल्याबद्दल त्यांनी हे पेढे वाटले होते. दुपारी दोनच्या सुमारास लहान मुलांना उलट्या-मळमळणे आणि जुलाब असा त्रास सुरू झाला. विषबाधा झाल्याचे लक्षात येताच सर्वांना केईएममध्ये नेण्यात आले. रुग्णालयात एकच धावपळ उडाली. विषबाधा झालेल्यांमध्ये 13 वर्षांखालील मुलांचे प्रमाण अधिक असल्याने अधिकच घबराट उडाली. घाबरलेल्या पालकांनी इमर्जन्सी वॉर्डाबाहेर गदीर् केली. मुलांवर प्रथमोपचार करून त्यांना वॉर्डात दाखल करण्यात आले.

विषबाधा झालेल्या काही मुलांना सलाईन देण्यात आले. पण मुलांची प्रकृती चिंताजनक नसल्याचे रुग्णालयाच्या डीन डॉ. नीलिमा क्षीरसागर म्हणाल्या. मुलांना 24 तास निरिक्षणाखाली ठेवून नंतर घरी पाठवून देण्यात येईल, असे त्या म्हणाल्या. पालिकेच्या जी-दक्षिण प्रभाग समितीच्या अध्यक्ष ज्योती भोसले यांनी रुग्णालयात जाऊन मुलांच्या प्रकृतीची विचारपूस केली.

हे पेढे विकणाऱ्या जलाराम स्वीट मार्टला सील लावण्यात आले असून पेढ्यांचे नमुने पालिकेच्या प्रयोगशाळेत तपासणीसाठी पाठवण्यात आले आहेत, असे महापौर दत्ता दळवी यांनी सांगितले.

 
</text>
</doc>
