<doc>
<docno>1152479.cms.txt</docno>
<text>
 
महामुंबई
खार दुर्घटनेतील मृतांची संख्या 6वर
[ Sunday, June 26, 2005  12:36:28 am]


मुंबई (म. टा. प्रतिनिधी) : खारमध्ये इमारत कोसळून झालेल्या दुर्घटनेतील मृतांची संख्या सहा झाली असून पाच जखमींना उपचारांसाठी रुग्णालयात दाखल करण्यात आले आहे. दुर्घटनाग्रस्त इमारतीचे ढिगारे उपसण्याचे काम सुरूच होते.

खार (प) येथील तिसऱ्या गल्लीतील पुष्पांजली ही 40 वषेर् जुनी इमारत शुक्रवारी रात्री कोसळली. इमारतीच्या पहिल्या आणि दुसऱ्या मजल्यावर चार फ्लॅट होते. एका फ्लॅटमध्ये चार्टर्ड अकाऊंटंटचे ऑफिस होते. इमारत कोसळल्यावर रात्रभर इमारतीचे ढिगारे उपसण्याचे काम सुरू होते. पण पावसामुळे ढिगारे उपसण्याच्या कामात अडथळे निर्माण होत होते. काल रात्री एक मृतदेह बाहेर काढण्यात आला. शनिवारी दुपारपर्यंत अन्य पाच मृतदेह बाहेर काढण्यात आले.

अमेरिकेतून आली ती मृत्यूच्या दाढेत

या इमारतीतील गुप्ता कुटुंबीयांकडे शालिनी सुशीलकुमार (60) या अमेरिकेतून आल्या होत्या. दुर्घटना घडली नेमक्या त्याच वेळी शालिनी घरात होत्या. या दुर्घटनेत गुप्ता कुटुंबातील किरण रमेश गुप्ता (60) आणि आरती रमेश गुप्ता (35) या मायलेकी मृत्यमुखी पडल्या. तर रमेश गुप्ता गंभीर जखमी झाले असून त्यांना उपचारांसाठी लिलावती रुग्णालयात दाखल करण्यात आले आहे.

किरण गुप्ता आणि आरती गुप्ता यांच्यावर सांताक्रूझ स्मशानभूमीत अंत्यसंस्कार करण्यात आले. किरण गुप्ता या राधास्वामी सत्संग संस्थेच्या वांदे खार विभागाच्या अध्यक्ष होत्या. या दुर्घटनेतील मृतांची नावे- आरती गुप्ता, मंजू रमेश लखानी, किरण गुप्ता, शालिनीकुमार, प्रकाश मुरलीधर छाब्रिया, निखिल छाब्रिया. जखमींची नावे- लता माया मडकी, रमेश गुप्ता, बिंदू छाब्रिया, अग्निशमन दलातील जवान विजय पोपट गायकवाड, राजू पालवान.

दुर्घटनेचे वृत्त समजताच काँग्रेस तसेच भारतीय जनता पक्षाच्या युवा मोर्चाच्या कार्यर्कत्यांनी घटनास्थळी धाव घेतली. ढिगाऱ्यातून मृतदेह काढण्याच्या कामात युवा मोर्चाचे वांदे अध्यक्ष विनोद तिवारी, सुनील परब आणि अन्य कार्यर्कत्यांनी पुढाकार घेतला. भाजपचे नगरसेवक विनोद शेलार यांनीही मदतकार्यात भाग घेतला.

 
</text>
</doc>
