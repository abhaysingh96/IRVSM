<doc>
<docno>1152850.cms.txt</docno>
<text>
 
मायाबाजार
मस्तीभरा है समाँ
[ Sunday, June 26, 2005  09:26:10 pm]


मना डे पुन्हा गाणार आहेत! नौशाद, खय्याम अशा संगीतकारांनी अलीकडच्या काळात पुन्हा संगीत द्यायला सुरुवात केली आहे. त्याचं लोकांनी स्वागतच केलं. 'वीरजारा'च्या निमित्ताने मदनमोहन यांचं संगीत ऐकायला मिळालं. नावीन्याच्या ध्यासात जुनं ते सोनं हे लोकांनी मनापासून स्वीकारलं आहे. मन्ना डे यांना पुन्हा ऐकणं ही पर्वणीच आहे. या निमित्ताने त्यांच्या संगीतप्रवासात डोकावण्याचा हा प्रयत्न...

मन्ना डे यांनी जी गाणी गायली ती बरीच लोकप्रिय झाली. किंबहुना ती गाणी गाऊन त्यांनी त्याचं सोनं केलं. कोलकात्याहून आपल्या काकांचा हात धरून इंडण्स्ट्रीत प्रवेश करणाऱ्या मन्ना डे यांचं खरं नाव प्रबोधचंद डे. पण त्यांचे काका के.सी. डे त्यांना ज्या नावाने बोलवायचे त्याचं नावाने ते परिचित झाले. सुरुवात सहाय्यक संगीतकार म्हणून काम करणाऱ्या मन्ना डे यांनी गायनाला सुरुवात केली खरी पण त्यांच्या वाटेला गाणी आली ती पौराणिक चित्रपटासाठीची. त्यामुळे गायक म्हणून वेगवेगळं काही गायला मिळेना. त्यांचा सेमी क्लासिकल संगीताचा अभ्यास झाला होता. त्यामुळेच आपल्याला वेगवेगळी गाणी गायला मिळावीत म्हणून ते प्रयत्नात होते. पण तसं घडत नव्हतं. अखेर कंटाळून त्यांनी परतीची वाट धरली. कोलकात्याला जाताच त्यांचं 'उपर गगन विशाल...' हे गाणं हिट झालं आणि त्यांना मुंबईत परत येण्याचा मार्ग मिळाला. त्यांच्या परत येण्याने हिंदी चित्रपटसंगीत समृद्ध झालं.

मन्ना डे यांच्या प्रवासात त्याच्या वाट्याला रोमँटीक गाणी तशी कमीच आली. आली ती सिनेमातल्या वयस्कर भूमिकातल्या अभिनेत्यांच्या तोंडची गाणी. 'ए भाय, जरा देख के चलो' या गाण्याने त्यांच्या वाट्याला लोकप्रियता आणि पुरस्कार आले. आधी केवळ पौराणिक चित्रपटांची गाणी गाऊन कंटाळलेल्या मन्ना डे यांना नंतर वयस्कर भूमिकेसाठीच गावं लागलं. 'ए मेरी जोहराजबी तुझको मालूम नही' या गाण्यात बलराज साहनींची अदाकारी जितकी सही आहे तितकाच मन्ना डे यांचा आवाज. बलराज साहनीसारख्या सक्षम अभिनेत्याला मन्ना डे यांचा आवाज चपखल बसला. राज कपूरला मुकेश, दिलीपकुमारला मोहम्मद रफी, देवानंदला किशोरकुमार हे 'आवाज' बनले होते. पण मन्ना डे यांच्या आवाजासाठी परफेक्ट अभिनेता भेटला नाही. जसा तलत महमूद यांच्या आवाजाला लोकप्रिय चेहरा मिळाला नाही, तेच मन्नाडे यांच्याबाबत घडलं. कधी अशोककुमार कधी प्राण कधी मेहमूद अशा कलाकारांना त्यांचा आवाज मिळाल्याने तो शिक्का त्यांच्यावर बसला. जी काही रोमँटिक गाणी त्यांच्या वाट्याला आली त्याचं त्यांनी सोनं केलं. 'आजा सनम मधूर चाँदनी मे हम' (चोरी चोरी) हे राज कपूर आणि नगीर्स यांच्यावर चित्रीत झालेलं गाणं त्याचं प्रमाण द्यायला पुरेसं आहे. किंवा 'मस्तीभरा है समाँ' ('परवरीश' राज कपूरचा), 'प्यार हुआ इकरार हुआ' (श्री 420) ह गाणी प्रेमिकांसाठी अजरामर केली. पण गाणी थोडीच आणि त्यातही लोकप्रिय झालेली कमीच. त्यांची जी गाणी लोकप्रिय झाली त्यात जरा संदेशपर गाणी किंवा ज्याला फिलॉसॉफिकल गाणी म्हणावी अशीच फार. 'ए भाय, जरा देख के चलो', 'जिंदगी कैसी है पहेली' (आनंद), 'ऐ मेरे प्यारे वतन' (काबुलीवाला), 'तुम बिन जीवन कैसा जीवन' (बावचीर्), 'पुछो ना कैसी मैने रैन बितायी' (तेरी सूरत मेरी आँखे), 'कसमे वादे प्यार वफा' (उपकार ), 'चलत मुसाफिर मोह लिया रे' (तिसरी कसम), 'जीवन चलने का नाम' (शोर) या शिवाय आणखी बरीच.

या गाण्यांखेरीज 'एक चतुर नार' हे पडोसन चित्रपटातलं गाणं म्हणजे मन्नाडेंच्या गायकीतला अनोखा नजराणा होता. तर 'बाबू समझो इशारे' (चलती नाम गाडी) या गाण्यात त्यांच्या आवाजातला खट्याळपणा आवडून जाणारा असतो. शिवाय 'फुल गेंदवा न मारो लगत करजवा मे ठेस' (दूँज का चाँद)हे गाणं तर मन्नाडेंच्या चाहत्यांनाही चकीत करणार. मन्ना डे यांनी खूप गाणी गायली पण त्यांच्यावर एकाच प्रकारची गाणी गायल्याचा शिक्का मारला जातो. पण मन्ना डे यांच्या चाहत्यांना ते नक्कीच मान्य होणार नाही. ज्यांना बंगाली येत नाही त्यांनी त्यांची बंगाली गाणी ऐकायला हरकत नाही. मन्ना डे यांना पुन्हा हिंदीत गायला हवं असं वाटतं हे काय कमी आहे.

अपर्णा पाटील

 
</text>
</doc>
