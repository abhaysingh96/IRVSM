<doc>
<docno>1152847.cms.txt</docno>
<text>
 
मायाबाजार
आसावरी आणि आयटम साँग!!!
[ Sunday, June 26, 2005  09:24:39 pm]


या रूपात आसावरी जोशीला पाहून मराठी चित्रपट पुन्हा तमाशामय झाला की काय, अशीच शंका आली ना! नाही नाही, तसं नाहीये. सध्या आसावरी प्रयोगशील झाल्याचं हे उदाहरण आहे. तिचा हा मराठमोळा लूक चित्रपटातला नसून सब टीव्हीवरच्या 'सबसे बडा रुपय्या' या मालिकेतला आहे. सध्या हिंदी मालिकांमधून फिल्मी गाण्यांवर नृत्य करण्याचा नवा ट्रेण्ड आला आहे. नृत्य म्हटलं की आसावरीचा उत्साह ओसंडून वाहतो. म्हणून तिने 'सबसे बडा रुपय्या'चे दिग्दर्शक सुनील सालगियांना कॉमेडी लावणी आयटम साँगची कल्पना पटवून सांगितली आणि लावणी करायला तयार झाली. हिंदी मालिकांमधून आलेला हा नवा ट्रेण्ड आणि आपला मराठी बाणा जपत तिने केलेली ठसकेबाज लावणी 28 जून रोजी रात्री दहा वाजता सब टीव्हीवर पाहायला चुकवू नका.

मॉडेल नाटकातसुद्धा

हल्ली कसलेला अभिनय पाहायला मिळणंच दुमिर्ळ होत आहे. कारण मॉडेलिंगच्या सोप्या मार्गावरून चित्रपटांमध्ये येणाऱ्या मॉडेल्सचं वाढतं प्रमाण पाहता त्याला कोणीच काही करू शकत नाही. या मॉडेल्सचं अभिनयाशी नातं कितपत जुळतं हे एव्हाना सिद्ध झालेलं आहेच. अर्थात त्याला काही ऐश्वर्या, सुश्मितासारखे अपवाद आहेत. गोहर खान हीसुद्धा याच यादीत मोडते. कारण तिने आता रॅम्पवरून थेट स्टेज गाठलं आहे. 'लिपस्टिक' या मालिकेमधून तिने केलेली निगेटिव भूमिका बरीच गाजली आणि म्हणून तिला दिग्दर्शक परितोष पेण्टरने 'क्या करे कण्ट्रोल नही होता' या नाटकात धम्माल भूमिकेची ऑफर दिली. कॅमेऱ्यासमोर वेळ मारून नेता येते कारण रिटेक्सना वाव असतो. पण नाटकात काम करणं म्हणजे तसं आव्हानात्मक आहे. झूम चॅनलवर 'पेज थ्री' या कार्यक्रमाचं सूत्रसंचालन करणारी आणि आंतरराष्ट्रीय मॉडेल ठरलेली गोहर आता स्टेजवर काय करतेय कळेलच लवकर.

 
</text>
</doc>
