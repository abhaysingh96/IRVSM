<doc>
<docno>1152853.cms.txt</docno>
<text>
 
धावते जग
नियम नव्हे, अपवाद!
[ Sunday, June 26, 2005  09:33:14 pm]


' बिझनेस प्रोसेस आऊटसोर्सिंग' म्हणजेच बीपीओ हा जगभरातल्या उद्योग-क्षेत्रातला एक परवलीचा शब्द आहे. कॉल सेंटरमुळे या प्रकियेला वेग आला आहे. अशाच एका भारतीय कंपनीच्या कर्मचाऱ्याने ब्रिटनमधील काही नागरिकांच्या बँक खात्यांचा तपशील एका वृत्तपत्राला अजाणतेपणी पुरविल्यावरून जे वादळ सध्या उठले आहे, ते या प्रक्रियेच्या मुळाशी येऊ शकते. हा प्रकार करण्यात ब्रिटिश वृत्तपत्राचा हेतू वादग्रस्त असला तरी यापासून योग्य तो बोध घेणे गरजेचे झाले आहे. या बीपीओ प्रक्रियेवर ब्रिटिश आणि अमेरिकेत प्रचंड प्रमाणात विरोधी प्रतिक्रिया उमटली.

' आम्ही जे काम करू शकतो ते काम निम्म्यापेक्षा कमी पैशांत भारतीय कंपन्यांकडून करून का घेता', असा सवाल या दोन्ही देशांचे नागरिक विचारतात. नोकरीवरच गदा आल्याने त्यांचा संताप अधिक वाढला. म्हणूनच या कॉल सेंटर्सची बदनामी झाली तर ती या नागरिकांना हवीच आहे. त्याच हेतूने 'द सन' या वृत्तपत्राच्या वार्ताहराने एका कंपनीच्या भारतीय कर्मचाऱ्याला पैसे चारून महत्त्वाची माहिती मिळवली. ती गुप्त होती हे आपल्याला माहीत नव्हते, असा खुलासा तो कर्मचारी आता करत असला तरी तो पटणारा नाही.

कॉल सेंटरला कंपन्यांनी दिलेली माहिती नेहमीच गुप्त राहायला हवी, यात शंका नाही. आपल्यापैकी बऱ्याचजणांना क्रेडिट कार्ड कंपन्या अथवा हॉटेलांकडून कसल्या ना कसल्या ऑफरचे फोन येत असतात, तेव्हाही आपला फोन नंबर त्यांना कसा मिळाला अशी शंका आपल्याला येत राहते. सध्या गाजत असलेला प्रकार त्यातलाच असावा असे समजण्यास जागा आहे. परंतु या एका घटनेमुळे कॉल सेंटर व बीपीओ प्रक्रियेच्या विरोधात रान उठविले जात आहे.

ते प्रयत्न मात्र आपण कसोशीने हाणून पाडले पाहिजेत. प्रत्येक कंपनीत अथवा क्षेत्रात अशी काळी कृत्ये करणारा असतोच. म्हणून तो उद्योग अथवा ते क्षेत्रच वाईट असे समजण्याचे कारण नाही. ब्रिटन आणि अमेरिकेत आता नेमके हेच होईल. भारतीय कॉल सेंटर्समुळे सुरक्षेचा भंग होतो, मग त्यांना काम द्यायचे कशाला, असा सूर लावला गेला तर त्याला योग्य ते उत्तर द्यावे लागेल. बहुतांश बीपीओ कंपन्यांनी त्यांच्याकडची माहिती गुप्त ठेवण्यासाठी योग्य ती खबरदारी घेतलेली असते. कामाच्या ठिकाणी कोणीही आगंतुक घुसला आणि कम्प्युटरवरील माहिती घेऊन गेला, असे होत नसते. कोणी असंतुष्ट कर्मचाऱ्याने वैयक्तिक कारणासाठी अथवा पैशांसाठी अशी माहिती दिली तरच गैरप्रकार घडू शकतो. गैरप्रकाराचे ताजे प्रकरण नियम नसून अपवाद आहे, हे लक्षात घेऊनच त्याकडे बघितले पाहिजे.

 
</text>
</doc>
