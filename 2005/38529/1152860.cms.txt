<doc>
<docno>1152860.cms.txt</docno>
<text>
 
लेख
राजकीय समीकरणे बदलणारी पुनर्रचना!
[ Sunday, June 26, 2005  09:40:55 pm]


' तीन लाख 36 हजार लोकसंख्येचा एक विधानसभा मतदारसंघ' या नवीन निकषामुळे सध्या अस्तित्वात असलेल्या मतदारसंघांचीही बरीच तोडफोड होणार आहे. त्यामुळे राजकीय समीकरणेही बदलण्याची शक्यता आहे.

महाराष्ट्रात विधानसभा मतदारसंघ पुनर्रचनेचे काम पूर्ण झाले असून त्यामुळे अनेक विद्यमान आमदार, मंत्री आणि नेते यांची मात्र चांगलीच गोची होणार आहे, तर काहींना निवडून येणे अगदी सोपे जाणार आहे. सांगली जिल्ह्यातील सांगली किंवा मिरजेप्रमाणेच इतर जिल्ह्यांतील काही महत्त्वाचे विधानसभा मतदारसंघही राखीव होण्याची शक्यता आहे. त्यामुळे पश्चिम महाराष्ट्रातही बरेच 'राजकीय' बदल दिसतील. इतकेच नव्हे, तर वादंगही माजतील, असे दिसते.

मतदारसंघ पुनर्रचनेच्या या कामासाठी केंद सरकारने आयोग स्थापन केला आहे. आयोगाच्या नवीन निकषाप्रमाणे लोकसंख्येच्या समान प्रमाणात मतदार करायचे झाल्यास आणि महाराष्ट्राची सन 2001मधील लोकसंख्या विचारात घेता, प्रत्येक विधानसभा मतदारसंघ हा साधारणपणे तीन लाख 36 हजार मतदारांचा होईल. हा हिशेब लक्षात घेऊन उदाहरणच द्यायचे झाल्यास, सांगली जिल्ह्याचे देता येईल. या जिल्ह्यात सध्या अस्तित्वात असलेल्या नऊ विधानसभा मतदारसंघांची संख्या आठच होईल. यापैकी एक मतदारसंघ राखीव असेल. मागासवगीर्यांची लोकसंख्या जेथे सर्वाधिक आहे. तो मतदारसंघ राखीव होणार आहे. त्यानुसार सांगली किंवा मिरज विधानसभा मतदारसंघच राखीव मतदारसंघ असू शकेल. कारण या दोन्ही मतदारसंघांतील मागासवगीर्यांचे प्रमाण सर्वाधिक, म्हणजे अंदाजे 13 ते 14 टक्के, आहे. याचा फटका विद्यमान आमदारांना बसू शकतो. गेल्या काही वर्षांत मागासवगीर्य मोठ्या संख्येने विविध शहरांमध्ये स्थायिक झाल्याचेच हे द्योतक आहे. इतर जिल्ह्यांत, तसेच मुंबईमध्येही यासंदर्भात बरीच 'राजकीय' उलथापालथ होण्याची शक्यता नाकारता येत नाही.

' तीन लाख 36 हजार लोकसंख्येचा एक विधानसभा मतदारसंघ' या नवीन निकषामुळे सध्या अस्तित्वात असलेल्या मतदारसंघांचीही बरीच तोडफोड होणार आहे. सांगली जिल्ह्यातील वाळवा तालुक्याचा बराचसा भाग शिराळा विधानसभा मतदारसंघाला जोडला जाईल. तर वाळवा तालुक्याचा राहिलेला काही भाग व पलूस तालुका असा विधानसभा मतदारसंघ बनेल. कडेगाव-खानापूर-आटपाडी असा एक मतदारसंघ तयार होईल; तर जतचा विस्तार होऊन त्याला कवठेमहांकाळचा काही भाग जोडला जाईल. कवठेमहांकाळचा राहिलेला भाग तासगाव विधानसभा मतदारसंघाला जोडला जाईल. सांगली-मिरज-कुपवाड महापालिकेची लोकसंख्या साडेचार लाख आहे. यातील एक लाख मतदार आणि मिरज तालुक्याचा पूर्व भाग जोडून मिरज विधानसभा मतदारसंघ तयार होईल.

कमी-अधिक प्रमाणात सांगली जिल्ह्याप्रमाणेच राज्यातील इतर जिल्ह्यांतील विधानसभा व लोकसभा (सुमारे 21 लाख मतदारांचा लोकसभा मतदारसंघ असेल) मतदारसंघांचे स्वरूपही पार बदलून जाणार आहे. त्यामुळे राजकीय समीकरणेही बदलण्याची शक्यता आहे. काही महत्त्वाचे मतदारसंघही राखीव होण्याची शक्यता नाकारता येत नाही. एक गोष्ट मात्र खरी आणि ती म्हणजे या पुनर्रचनेमुळे काही नेत्यांची अडचण होणार आहे तर काहींना निवडून येणे सहज शक्य होणार आहे. राखीव मतदारसंघाचा फटकाही काही विद्यमान नेत्यांना बसू शकेल.

राज्य निवडणूक आयुक्त के. नंदलाल दोनच दिवसांपूवीर् सातारा दौऱ्यावर आले होते. राज्यातील विधानसभा मतदारसंघांच्या पुनर्रचनेसंदर्भात तेथे पत्रकारांशी बोलताना ते म्हणाले की, यापूवीर् भौगोलिक परिस्थितीनुसार मतदारसंघांची रचना करण्यात येत होती. यावेळी 2001च्या जनगणनेनुसार तीन लाख 36 हजार लोकसंख्येचा विधानसभा मतदारसंघ निश्चित केला आहे. त्यानुसार राज्यातील काही विभागांतील विधानसभा मतदारसंघांची पुनर्रचना झाल्याने मतदार संघ कमी-जास्त झाले आहेत.

पुणे विभागात सध्याच्या मतदारसंघांपेक्षा दोन मतदारसंघ कमी होणार आहेत. पुणे जिल्ह्यात 18 ऐवजी 21 मतदारसंघ होतील. सोलापूर जिल्ह्यात 11 ऐवजी नऊ होतील. सातारा व कोल्हापूर जिल्ह्यंातही प्रत्येकी दोन मतदारसंघ कमी होतील. सांगली जिल्ह्यात एक मतदारसंघ कमी होईल. मुंबई शहरात सात मतदारसंघ कमी होतील. मुंबई उपनगरात 17 ऐवजी 26 मतदारसंघ होतील. ठाण्यातही 11 मतदारसंघ वाढतील. रायगडमध्ये कसलाही बदल होणार नाही. सिंधुदुर्गमध्ये एक आणि रत्नागिरीत दोन मतदारसंघ कमी होतील. नाशिकमध्ये एक मतदारसंघ वाढेल. नगर, नंदुरबार व जळगावमध्ये प्रत्येकी एक मतदारसंघ कमी होईल. धुळ्यात बदल होणार नाही. बुलढाणा व अकोल्यातही तेवढेच विधानसभा मतदारसंघ राहतील. अमरावती, वाशिम आणि यवतमाळमध्ये प्रत्येकी एक मतदारसंघ कमी होईल. नागपुरात एक मतदारसंघ वाढेल. गोंदिया, वर्धा, गडचिरोली आणि चंदपूरमध्ये कसलीही बदल नाही. भंडाऱ्यात दोन मतदारसंघ कमी होतील. औरंगाबाद जिल्ह्यात दोन, नांदेडमध्ये एक मतदारसंघ वाढेल. परभणी, बीड व उस्मानाबाद जिल्ह्यांत प्रत्येकी एक मतदारसंघ कमी होईल. लातूर, हिंगोली व जालना जिल्ह्यांच्या विधानसभा मतदारसंघांत बदल होणार नाही. विशेष म्हणजे जनगणनेनुसार विधानसभा मतदारसंघांची पुनर्रचना केली असली तरी एकूण जागा 288च राहणार आहेत.

लवकरच याचा तपशीलही जाहीर होईल. पण विधानसभा मतदारसंघांंची अशा प्रकारे तोडफोड झाल्याने राजकीय समीकरणे बदलणार हे मात्र निश्चित!

रवींद दप्तरदार

 
</text>
</doc>
