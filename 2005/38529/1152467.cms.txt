<doc>
<docno>1152467.cms.txt</docno>
<text>
 
महामुंबई
डान्स बारना आता पोलिसी बडगा
[ Sunday, June 26, 2005  12:31:14 am]


मुंबई (म. टा. प्रतिनिधी) : राज्याच्या मंत्रिमंडळाने एकमताने काढलेल्या डान्सबारबंदीच्या वटहुकूमाचे सुमारे महिनाभर भिजत घोंगडे घालून सही न करताच तो राज्यपाल एस. एम. कृष्णा यांनी परत पाठवला असला, तरी पोलिसांनी डान्सबारवर छापे घालण्याचे सत्र जोमाने सुरू केले आहे. दुसरीकडे, 11 जुलैपासून सुरू होणाऱ्या विधिमंडळाच्या अधिवेशनात याबाबतची भूमिका ठणकावून मांडण्याच्या तयारीस उपमुख्यमंत्री आर. आर. पाटील लागले आहेत.

दुसऱ्यांच्या मुलींना नाचवून त्या पैशांवर जगणाऱ्या धंदेवाईक लोकांच्या लॉबीने गेले 3 महिने डान्सबारच्या प्रश्ानभोवती मोहोळ उठविले आहे, मात्र त्यांना योग्य ते उत्तर आपण देऊच, पण ठोस कृतीही केली जाईल, असा निर्धार उपमुख्यमंत्र्यांनी व्यक्त केला आहे. मंत्रिमंडळाने एकमुखाने निर्णय घेऊन हा वटहुकूम काढला आहे आणि त्यामागे निश्चित विचार आहे, असेही पाटील यांचे म्हणणे आहे. राज्यपालांनी वटहुकूम परत पाठवल्यानंतर आता विधिमंडळात त्याबाबतचे विधेयक मांडण्याची तयारी सरकारने सुरू केली आहे.

डान्सबारना तूर्तास अभय मिळाले असले तरी त्यांना लगाम घालण्यासाठी पुन्हा एकदा पोलिसांनी मोहीम सुरू केली आहे. चेंबूर, नेहरू नगर, मुलुंड व टिळकनगर पोलिसांनी छापे घालून डान्सबार मालक व बारबालांविरुद्ध कारवाई केली. चेंबूरमधील प्रीती बार अॅण्ड रेस्टॉरंट, ज्योती पंजाब बार अॅण्ड रेस्टॉरंट, नेहरूनगरमधील त्रिवेणी बार या बारच्या नूतनीकरणाची मुदत संपल्यानंतरही ते चालूच ठेवण्यात आले होते. या कारवाईत प्रीती बारमधील 15 बारबालांना ताब्यात घेण्यात आले.

मुलुंडमधील 'श्रेया बार अॅण्ड रेस्टॉरंट'चा मालक प्रवीण शेट्टी व 11 बारबालांवर पोलिसांनी कारवाई केली. अश्लील गाण्यांवर अंगविक्षेप करून ग्राहकांच्या भावना उद्दिपित होतील, अशाप्रकारे या महिला हावभाव व नृत्य करीत असल्याचे छाप्याच्यावेळी पोलिसांना आढळले. यासाठी त्यांना बारचा मालक व व्यवस्थापक यांनी उत्तेजन दिल्याचा गुन्हा पोलिसांनी दाखल केला.

टिळकनगर भागातील हॉटेल देवीकृपा, हॉटेल पूजा आणि हॉटेल आम्रपाली यांच्याविरुद्ध पोलिसांनी कारवाई केली. त्यात देवीकृपाचा व्यवस्थापक सुधीर कोटियन, हॉटेल पूजाचा व्यवस्थापक राजन जॉन भंडारी व आम्रपालीचा व्यवस्थापक शेखर गोपाळशेट्टी यांना अटक करून प्रत्येकी पाच हजार रुपयांच्या अनामत रकमेवर सोडून देण्यात आले.

' राज्यपालांची कृती योग्यच'

 
</text>
</doc>
