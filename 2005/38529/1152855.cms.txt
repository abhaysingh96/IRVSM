<doc>
<docno>1152855.cms.txt</docno>
<text>
 
लेख: जाता जाता
मायेची भाषा!
[ Sunday, June 26, 2005  09:36:54 pm]


' मुलांना कोणतीच भाषा शिकायला नको असं दिसतं!' चकोरी सकाळीच निष्कर्ष काढून मोकळी झाली.

अर्थात ती का वैतागली आहे, हे चकोरच्या लगेच लक्षात आलं. पण त्याचं मत वेगळं असल्यामुळे तो गप्प बसला.

' काय मॉम, तू पुन्हा आमच्या जनरेशनवर घसरलीस?' दरम्यान मुलीने प्रश्न टाकला.

' मी फक्त चित्र काय आहे ते मांडलं. माझा काही तुमच्यावर राग नाही.' आईने लेकीला स्पष्टीकरण दिलं.

' पण आम्हाला लँग्वेजेस आवडत नाहीत असं तू म्हणतेस.' मुलीने तिला पेचात पकडण्याचा प्रयत्न केला.

' मी बातमीत काय म्हटलं आहे तितकंच सांगते आहे. मराठी मुलं शुद्धलेखनात आणि व्याकरणाच्या चुका करतात. इंग्रजीत मार खातात. संस्कृत फक्त स्कोअरिंगपुरती मानतात. मग मी काय म्हणावं?' चकोरीने त्याच थाटात विचारलं.

' पण तू सगळ्यांनाच भाषा येत नाहीत असं कसं म्हणतेस?' मुलीने प्रतिसवाल केला.

' तू अगदी कायदेतज्ज्ञासारखी बोलू नकोस. बऱ्याच मुलांबाबत असं घडतं आहे इतकंच मला म्हणायचं आहे.' चकोरीने सावरून घेत उत्तर दिलं.

' अगं आई काय म्हणते आहे हे तू लक्षात घे!' आता चकोरने चकोरीची बाजू घेत कन्येला समजावलं.

' आय अॅग्री विथ मॉम. पण आम्हाला लँग्वेजेसमध्ये इंटरेस्ट का नाही, याचा विचार कोणी करत नाही.' मुलीने समस्त विद्यार्थ्यांची बाजू मांडली.

' का नाही? यात काही कमीपणा आहे वाटतं?' चकोरने आश्चर्याने विचारलं.

' लँग्वेजेस शिकून कोणी जॉब देत नाहीत.' मुलीने सांगून टाकलं.

' पण कॉल सेंटर्समध्ये तर इंग्लिश, फॉरीन लँग्वेजवर मास्टरी हवी असं सांगतात.' चकोरने तिच्या नजरेस आणून दिलं.

' तो बबल र्बस्ट झाला की काय करणार! म्हणून आम्ही जॉब ओरिएंंटेड कोसेर्स करतो.' मुलगी मुद्दा सोडायला तयार नव्हती.

' अगदी मान्य. पण कम्युनिकेशन स्किल नको का? ड्राफ्टिंग चांगलं नको का?' चकोरने अगदी प्रेमळपणे विचारलं.

' ते येतं.' मुलीने त्याचा मुद्दा उडवून लावला.

' काय रे, तू अगदी गप्प का?' आता आईने मुलाला विचारलं.

' मायेची भाषा हवी. पालकांनी मुलांना प्रेमाने समजावून द्यायला हवं की लँग्वेजेस का शिकायच्या. लँग्वेजसमध्ये करीअर कसं करता येतं हे सांगायला हवं. अभ्यास करा, क्लासला जा, असं नुसतं सांगून होत नाही.' मुलाने मांडलेल्या मतावर दाम्पत्य त्याच्याकडे बघायला लागलं.

चकोर

 
</text>
</doc>
