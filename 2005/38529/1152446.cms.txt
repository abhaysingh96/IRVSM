<doc>
<docno>1152446.cms.txt</docno>
<text>
 
देश-विदेश
रालोआचा जीव घुसमटेल!
[ Sunday, June 26, 2005  12:10:42 am]


नवी दिल्ली (म. टा. विशेष प्रतिनिधी) : राष्ट्रीय लोकशाही आघाडीतील सर्वांत मोठा घटक असलेल्या भारतीय जनता पक्षातील यादवी पाहता या आघाडीचे समन्वयक आणि वाजपेयी-अडवाणीद्वयीचे खंदे समर्थक जॉर्ज फर्नांडिस यांना आघाडीच्या भवितव्याविषयी चिंता वाटू लागली आहे. भाजपचे नेते सकाळी केलेली विधाने सायंकाळी विसरतात. पुन्हा नवेच काहीतरी बोलतात. त्यांच्यातील ओढाताण त्वरित थांबली नाही, तर रालोआचे भवितव्य धोक्यात येईल, अशी चिंता फर्नांडिस यांनी निवडक पत्रकार आणि वाहिन्यांच्या प्रतिनिधींशी बोलताना व्यक्त केली.

भाजपमधील या सुंदोपसुंदीबद्दल आपण कुणाशी बोलला आहात का, असे विचारले असता, त्यांनी प्रतिप्रश्ान् केला की, मी बोलायचे तरी कुणाशी? जीना प्रकरणानंतर भाजपचा प्रत्येकच नेता पक्षाध्यक्ष लालकृष्ण अडवाणी यांच्यावर हल्ला चढवतो आहे. अटलजींना मी त्रास देऊ इच्छित नाही, असे ते म्हणाले.

यशवंत सिन्हा यांनी झारखंडचे मुख्यमंत्री अर्जुन मुंडा यांच्याबाबत केलेल्या शेरेबाजीबाबत ते म्हणाले की, राजकारणात अशा गोष्टी घडतात, त्याची मला चिंता वाटत नाही. खरी चिंता भाजपमध्ये जो अंंतर्गत बेबनाव सुरू झाला आहे, त्याविषयी आहे. भाजपमधील घडामोडींना निव्वळ जीना प्रकरणच जबाबदार नाही. रालोआमध्येसुद्धा आम्ही परस्परांशी चर्चा करून निर्णय घेतो आणि त्यांच्याततर संवाददेखील नाही. रालोआतील सर्वांत मोठ्या पक्षातच एकवाक्यता नसली, तर आघाडीचे भवितव्यच संकटात येईल, असा इशारा फर्नांडिस यांनी दिला.

माजी परराष्ट्रमंत्री असलेल्या यशवंत सिन्हा यांनी जीना प्रकरणावरून सुरुवातीला अडवाणी आणि पाठोपाठ लगेचच भ्रष्टाचाराच्या मुद्द्यावरून रालोआचेच सरकार असलेल्या झारखंडचे मुख्यमंत्री अर्जुन मुंडा यांच्यावर तोफ डागली होती. त्यानंतर पक्षाच्या नेत्यांवर टीका करायची असेल, तर पक्षाच्या व्यासपीठावर करा, मीडियातून नाही, अशी समज त्यांना अडवाणी यांनी दिली होती.

 
</text>
</doc>
