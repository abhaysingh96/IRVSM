<doc>
<docno>1152967.cms.txt</docno>
<text>
 
देश-विदेश
'चुखिम' हिरवे घर
[ Sunday, June 26, 2005  11:43:21 pm]


चुखिम (वृत्तसंस्था) : अट्टल दारुबाजांनी चुखिममध्ये शेवटची दारूप्यायली ती 23 मे रोजी! त्या दिवसानंतर 'हरी नाम का प्याला' इथे दिसला नाही. सिलीगुडीपासून 52 किलोमीटर अंतरावर असलेल्या कॉलिम्पाँग पर्वतराजीत वसलेले हिरवेगार चुखिम हे छोटेसे गाव आता निसर्गप्रेमींसाठी हक्काचे घर झालय. गावाचा हिरवेगारपणा अबाधित ठेवण्यासाठी खुद्द मद्यपींनीच कंबर कसली, दारूसोडली आणि समाजकार्याचा, पर्यावरण रक्षणाचा वसा हाती घेतला.

लाकडाच्या वखारींनी आता टुरिस्ट रिसॉर्टचे रूप घेतले. रिक्षा हातगाडी चालविणारे आता गाइड बनले, दऱ्याखोऱ्यांत पर्यटकांना घेऊन हिंडू लागले. झाडापेडांवर कुऱ्हाड चालवणारे स्वेच्छेने वनसंरक्षक बनले. वनभूमीवर शेती करणे, वृक्षतोड करण्याविरोधात आता चुखिममध्ये 'चुखिम समोदय विकास समिती'ने कडक नियम तयार केले आहेत. गाव पुरता बदलला आहे.

' सपोर्ट हिमालयन अॅग्रो रुरल एन्टरप्राइझने' फेब्रुवारीत 'हरित चुखिम' प्रकल्प हाती घेतला. उदरनिर्वाहासाठी पर्यावरणावर अवलंबून असलेल्या आदिवासींच्या हाती पर्यावरण संवर्धनाची जबाबदारी द्यावी आणि त्यासोबत त्यांना जास्त पैसा मिळेल, असा उद्योग देणे हे 'सपोर्ट हिमालयन'च्या कार्यर्कत्यांचे ध्येय होते. इथे आलेले पर्यटक बड्या हॉटेल्सच्या खोल्यांमध्ये न रमता आदिवासींच्या खोपटांमध्ये रहाणे पसंत करतात. पर्वतातल्या रांगड्या जीवनाचा आस्वाद घेणारे पर्यटक चुखिममध्ये आदिवासी पद्धतीचे जेवण घेऊन तृप्त हात आहेत. आदिवासींच्या हस्तकलेच्या वस्तू विकत घेतात, त्यांच्यातच रमत आहेत.

एनजीओचा सहभाग

' शेअर'बरोबर चुखिमसाठी हाती घेतलेल्या हरित आंदोलनासाठी बंगलोरमधील 'अत्री', पुण्यातील 'कल्पवृक्ष' आणि 'अॅक्शन एड' आणि मनुष्यबळ विकास खात्यातील ग्राम तंत्रज्ञान केंदानेही पुढाकार घेतला आहे. वन खाते आणि 'र्वल्ड वाइल्ड फंड'नेही या प्रकल्पात रस दाखवला आहे. प्रकल्पात स्थानिक ग्रामस्थांचा, जिल्हा प्रशासनाचा आणि पंचायतीचा सहभाग, उत्साह सर्वात जास्त प्रभावी ठरला, असे 'शेअर'च्या प्रशांतो मुलिक याने सांगितले.

बांगलादेशात 'ग्रामीण फोन' नावाचे मॉडेल यशस्वी झाले होते. त्याच धतीर्वर चुखिममधल्या 150 घरांमध्ये 'डब्ल्यूएलएल फोन' अर्थात वायरलेस लोकल लूप सुविधा देण्यात आली आहे. या प्रकल्पाला मिळालेला प्रचंड प्रतिसाद पाहून जिल्हा प्रशासनाने कॉलिम्पाँगच्या डोंगरदऱ्यांमध्ये वसलेल्या इतर छोट्या गावांमध्येही असेच प्रकल्प हाती घ्यावेत, यासाठी आग्रह धरला होता. लतागुडीमधल्या तिनचुला गावात सुमारे 24 वखारींचे पर्यटक निवासामध्ये रूपांतर करण्यात आले आहे. 'चुखिम' गाव तसे अजून बरेच मागासलेले आहे. घरात वीज नाही, पाण्याचे नळ नाहीत, शिकायला शाळा नाही, प्राथमिक उपचार केंदही नाही. शेती असली तरी सिंचनाच्या मूलभूत सुविधा नाहीत. कदाचित त्यामुळेच इथला निसर्ग अस्पशिर्त, सुंदर आणि मनमोकळा राहिलाय. 'सपोर्ट' आल्यामुळे बदलाचे वारे वाहू लागले आहेत. सरकारनेही इथल्या ग्रामस्थांकडे आपुलकीने लक्ष देण्याची गरज आहे.

 
</text>
</doc>
