<doc>
<docno>1152468.cms.txt</docno>
<text>
 
महामुंबई
भाई ठाकूरला तुरुंगात पाठवण्याची मागणी
[ Sunday, June 26, 2005  12:31:38 am]


मुंबई (म. टा. प्रतिनिधी) : तब्येत बिघडल्याच्या नावाखाली गेली दीड वषेर् जामिनावर असलेला कुख्यात गुंड जयेंद ऊर्फ भाई ठाकूर यास कोणताही गंभीर आजार नसल्याने सरकारी रुग्णालयात हलविण्यास हरकत नाही, असा अहवाल जे. जे. रुग्णालयातील तज्ज्ञ डॉक्टरांच्या समितीने कोर्टाला सादर केल्याने त्याला तुरुंगात परत पाठवा, अशी विनंती सरकारी वकिलांनी कोर्टाला केली आहे.

नालासोपारा येथील बिल्डर सुरेश दुबे यांच्या खूनप्रकरणी भाई ठाकूरवर खटला चालू आहे. त्याच्या प्रकृतीबाबत तपास करण्यासाठी एक समिती नेमण्यात आली होती. डॉ. अर्चना चौधरी यांच्या प्रमुखत्वाखालील सहा डॉक्टरांच्या या समितीने 15 जून रोजी दिलेल्या अहवालात, ठाकूरला बारीकसारीक त्रास असले तरी मोठे दुखणे नाही, असे म्हटले आहे. त्याला उच्च रक्तदाबाचा त्रास असला, तरी हृदयविकाराची लक्षणे नाहीत. मात्र, स्पाँडिलायटीसचा त्रास त्याला होत असल्याचे अहवालात म्हटले आहे. पुण्याच्या टाडा कोर्टात सरकारी वकील एस. एन. करंदीकर यांनी, ठाकूर याची तुरुंगात रवानगी करण्यात यावी, अशी विनंती केली आहे.

 
</text>
</doc>
