<doc>
<docno>1152852.cms.txt</docno>
<text>
 
धावते जग
यशवंत सिन्हांचे बंड!
[ Sunday, June 26, 2005  09:30:54 pm]


सत्तेशी ओळख झाली की एकाच पक्षातील राजकीय नेत्यांचे परस्परसंबंध वैचारिक निष्ठांपेक्षा सत्तास्पधेर्च्या आधारे ठरू लागतात. अशावेळी पक्षांतर्गत प्रतिस्पधीर् व त्याचे समर्थक हे शत्रुवत वाटू लागतात आणि प्रतिस्पर्धी पक्षांतील नेते मित्रवत! सत्तेचे सिमेंट नसेल, तर हिंदुत्व हा राष्ट्रीयत्वाचा आधार होऊ शकतो, असे मानणाऱ्या भारतीय जनता पक्षातील नेतेही या आधारे एकत्र येऊ शकत नाहीत, हे आता स्पष्ट होऊ लागले आहे.

माजी परराष्ट्र व्यवहार मंत्री आणि भाजपचे एक प्रवक्ते यशवंत सिन्हा यांनी झारखंडमधील भाजपच्याच अर्जुन मुंडा सरकारवर भ्रष्टाचाराचे आरोप जाहीरपणे करून, ते वेगळ्या वाटेने निघाले आहेत काय, या संशयाला जागा दिली आहे. पक्षाध्यक्ष लालकृष्ण अडवाणी यांनी पाकिस्तानात जाऊन जीना हे सेक्युलर असल्याचे प्रमाणपत्र दिल्यानंतर, राष्ट्रीय स्वयंसेवक संघ आणि विश्व हिंदू परिषदेचे नेते त्यांच्यावर तुटून पडले होते. भाजपमधील डॉ. मुरली मनोहर जोशी यांनीही अडवाणींवर टीका केली होती. मात्र अधिक आश्चर्य व्यक्त झाले, ते मवाळ मानल्या गेलेल्या यशवंत सिन्हा यांनीही या कट्टरवाद्यांच्या सुरात सूर मिळवल्यामुळे.

अडवाणी यांनी लोकसभेतील विरोधी पक्षनेतेपदाचा राजीनामा द्यावा, अशी मागणी करण्यापर्यंत त्यांची मजल गेली होती. तेव्हाच भाजपच्या वरिष्ठ वर्तुळात अनेकांच्या मनात शंकेची पाल चुकचुकली होती. मात्र अडवाणी यांनी पक्षाध्यक्षपदाचा राजीनामा मागे घेतला आणि या वादावर पडदा टाकण्यात आल्याने सिन्हा यांच्या वक्तव्याकडेही दुर्लक्ष करण्यात आले. परंतु सिन्हा यांना बहुधा कारवाई ओढवून घेण्यात रस असावा. त्यामुळे त्यांनी मोठ्या सायासाने मुख्यमंत्री झालेल्या मुंडांनाच लक्ष्य केले आहे. मुंडा नव्याने मुख्यमंत्री झाले, त्याला फार काळ झालेला नाही.

एवढ्या काळात राज्यातील विजेच्या टंचाईचा प्रश्न सोडवण्याची अपेक्षा करणे अन्यायकारक आहे. मात्र त्याबरोबरच मुंडा सरकारवर त्यांनी उधळपट्टीचे आरोप केले आहेत. शिवाय भ्रष्टाचाराच्या तक्रारी करणारी सहा पत्रे लिहूनही त्यांची दखल घेतली न गेल्याची त्यांची तक्रार आहे. सिन्हा हे झारखंडचे खासदार आहेत. स्वपक्षाच्या ज्येष्ठ खासदाराचीही दखल मुख्यमंत्र्यांना घ्यावीशी वाटली नसेल, तर सिन्हा यांचा राग समजण्यासारखा आहे. मात्र पक्षपातळीवर त्याची तड लावण्याऐवजी, त्यांनी जाहीरपणे हे आरोप केल्यामुळेच, त्यामागे अन्य हेतू आहेत, या संशयाला वाव मिळाला आहे.

 
</text>
</doc>
