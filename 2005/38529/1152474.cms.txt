<doc>
<docno>1152474.cms.txt</docno>
<text>
 
महामुंबई
खान्देश-मराठवाडा अद्याप कोरडाच
[ Sunday, June 26, 2005  12:34:21 am]


मुंबई (म. टा. प्रतिनिधी) : मुंबईत 15 दिवस विलंबाने आलेला पाऊस आता स्थिरावला असला तरी खान्देश आणि मराठवाड्यात अद्याप पावसाची चिन्हे नसल्याने चिंतेचे वातावरण आहे. गेल्या वषीर् दुष्काळ असलेल्या विदर्भात मात्र शुक्रवारपासून पावसाने कृपादृष्टी केली असून तिथे संततधार सुरू आहे. पश्चिम महाराष्ट्रातही पावसाचे आगमन झाले आहे.

नागपूर विभागात शुक्रवारपासून मुसळधार पाऊस पडत असून उष्मा नाहीसा झाल्याने रहिवासी सुखावले आहेत. 24 तासांत नागपूर विभागात मुसळधार पाऊस कोसळला. अकोला वगळता संपूर्ण विदर्भात चांगला पाऊस झाला. अमरावती (164 मिमी), चंदपूर (56.2), नागपूर (45.2), यवतमाळ (32.6) अशी या भागातील गेल्या 24 तासांतील पावसाची आकडेवारी आहे.

पण खान्देशातील यावल व रावेर हे तालुके वगळता भुसावळ, जळगाव, चोपडा, जामनेर, पाचोरा आदी 10 तालुक्यांत पावसाचा थांगपत्ता नाही. शेतकरी आकाशाकडे डोळे लावून बसले आहेत. काही भागांत पाऊस येईल, असे गृहीत धरून शेतकऱ्यांनी पेरणी केली. पण पर्जन्यराजाच्या अवकृपेने या भागातील बियाणेही वाया जाईल, असे भाजपनेते एकनाथ खडसे यांनी सांगितले. यावल व रावेर तालुक्यांत थोडासा पाऊस पडला आहे. तसेच, चोपडा भागातही एकदा पावसाची सर पडली. पण बाकी सर्व विभागांत पावसाचा थांगपत्ता नाही. खान्देशात 28 अथवा 29 जूनपर्यंत पाऊस पडतो. पण आता आणखी विलंब झाल्यास पिण्याच्या पाण्याचा प्रश्ान् उग्ररूप धारण करील, असे खडसे यांनी सांगितले. कोकणात मात्र मुसळधार पाऊस सुरू आहे.

कोल्हापूर भागात अजूनपर्यंत समाधानकारक पाऊस झालेला नाही. त्यात पिण्याच्या पाण्याचा 15 ते 16 टक्केच साठा असल्याने चिंतेचे वातावरण आहे.

 
</text>
</doc>
