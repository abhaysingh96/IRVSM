<doc>
<docno>1152445.cms.txt</docno>
<text>
 
देश-विदेश
पाशेको अखेर मंत्री झाले!
[ Sunday, June 26, 2005  12:07:36 am]


पणजी (म. टा. प्रतिनिधी) : राष्ट्रवादी काँग्रेसचे आमदार मिकी पाशेको यांचा अखेर शनिवारी प्रतापसिंह राणे मंत्रिमंडळात समावेश करण्यात आला. राजभवनावर एका साध्या समारंभात राज्यपाल एस. सी. जमीर यांनी त्यांना मंत्रिपदाची शपथ दिली. पाशेको यांना मंत्री केल्यामुळे राष्ट्रवादीच्या दोन्ही आमदारांनी मंत्रिमंडळात स्थान पटकावण्यात यश मिळवले आहे. गोवा राष्ट्रवादी प्रमुख डॉ. विल्फ्रेड डिसोझा यांना यापूवीर्च उपमुख्यमंत्रीपदाची शपथ देण्यात आली होती.

मंत्री झाल्यामुळे पाशेको अतिशय खुशीत दिसत होते. आल्याआल्याच त्यांनी डॉ. डिसोझा यांना आलिंगन दिले. पाशेकोंना अखेर न्याय मिळाला, अशा शब्दांत डॉ. डिसोझा यांनी भावना व्यक्त केल्या.

मंत्रिपद मिळाल्याबद्दल पाशेको यांनी आनंद प्रकट केला. ते तर मिळणारच होते. खाते कोणते द्यायचे ते आता मुख्यमंत्रीच ठरवतील, असे त्यांनी सांगितले. मंत्रिमंडळातील समावेशाबरोबरच आपल्याला नगरनियोजन खातेच हवे, असा आग्रह पाशेको यांनी धरल्याचे बोलले जात होते. परंतु त्यांना फार तर क्रीडा खाते मिळण्याची शक्यता वर्तवली जात आहे. मंत्रिपद तर मिळाले. आता खात्याच्या गोष्टीवरून जास्त ताणणे योग्य नाही, असे राष्ट्रवादीच्या एका नेत्याने खाजगीत सांगितले.

या छोटेखानी विस्तारामुळे राणे मंत्रिमंडळातील सदस्यांची एकूण संख्या 11 झाली आहे. कायद्यानुसार केवळ 12 जणांचेच मंत्रिमंडळ असणार असल्यामुळे आता फक्त एक मंत्रिपद शिल्लक उरले आहे. अपक्ष आमदार फिलिप नेरी रॉड्रिग्ज यांच्यासाठी ते राखून ठेवले असल्याचे सांगण्यात येत असले, तरी त्यावर काही काँग्रेस आमदारांचाही डोळा असल्याचे बोलले जाते. माजी विधानसभा अध्यक्ष विश्वास सतरकर यांनी अपात्र ठरवलेल्या रॉड्रिग्ज यांनी या निर्णयाला न्यायालयात आव्हान दिले असून, या प्रकरणाची सुनावणी चालू आहे.

पाशेको यांच्या मंत्रिमंडळातील समावेशावरून उभे राहिलेले वादळही शेवटी शमले आहे. काही काँग्रेस आमदारांचा त्यांच्या समावेशाला जबरदस्त विरोध होता. त्यावरून काँग्रेसमध्ये तीव्र मतभेद असल्याचेही स्पष्ट झाले होते. मात्र या विस्तार समारंभाला व्हिक्टोरिया फर्नांडिस, अॅग्नेल फर्नांडिस, बाबू कवळेकर हे असंतुष्ट समजले जाणारे आमदार उपस्थित होते हे विशेष.

पाशेको यांनी अन्य चार आमदारांसमवेत राजीनामा दिल्यामुळे मनोहर परीर्कर यांचे भाजप सरकार गडगडले होते. त्यानंतर झालेल्या विधानसभा पोटनिवडणुकांमध्ये पाशेको यांनी बाणावली मतदारसंघात दणदणीत विजय संपादन केला होता. मात्र निवडून आलेल्या काँग्रेसच्या तीन आमदारांना मंत्रिपदे देण्यात आली असताना फक्त त्यांनाच डावलण्यात आले होते.

 
</text>
</doc>
