<doc>
<docno>1152455.cms.txt</docno>
<text>
 
महाराष्ट्र
दूधगंगा धरणगळती रोखण्यासाठी...
[ Sunday, June 26, 2005  12:23:24 am]


कोल्हापूर (म. टा. वृत्तसेवा) : दूधगंगा धरणाची गळती रोखण्यासाठी तज्ज्ञ समितीच्या अहवालानुसार उपाययोजना हाती घेण्यात येत आहेत. तसेच गळतीमुळे धरणाला कोणताही धोका नसल्याचा निर्वाळा तज्ज्ञांनी दिला असल्याची माहिती राज्याचे जलसंपदा राज्यमंत्री डॉ. सुनील देशमुख यांनी दिली. राज्यातील पाटबंधारे प्रकल्पासाठी 1600 कोटींच्या अर्थसाह्याला जागतिक बँकेने तत्त्वत: मान्यता दिली असून बँक पदाधिकाऱ्यांच्या होणाऱ्या बैठकीत यासंदर्भात सकारात्मक निर्णय होईल, असा विश्वासही त्यांनी व्यक्त केला.

डॉ. देशमुख यांनी बुधवारी राधानगरी आणि दूधगंगा धरणांची पाहणी केली. दूधगंगा धरण आणि कालव्याच्या गळतीबाबत त्यांनी यावेळी अधिकाऱ्यांकडून माहिती घेतली.

यानंतर पत्रकारांना माहिती देताना ते म्हणाले, राज्य सरकारने जागतिक बँकेकडे डीआरआयडीअंतर्गत 1600 कोटींचा प्रस्ताव सादर केला आहे. बँकेने या प्रस्तावाला तत्त्वत: मान्यता दिली आहे. या प्रस्तावावर निर्णय घेण्यासाठी बुधवारीच बैठक होत असल्याचे ते म्हणाले.

सर्व धरणांच्या देखभालीसह जुन्या धरणांची डागडुजी लवकरच शक्य होईल, असेही देशमुख म्हणाले.

 
</text>
</doc>
