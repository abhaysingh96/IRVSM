<doc>
<docno>1152867.cms.txt</docno>
<text>
 
अग्रलेख
विजयी वैभवी
[ Sunday, June 26, 2005  09:46:03 pm]


दहावीची परीक्षा ही फक्त आपण केलेल्या अभ्यासाची परीक्षा नसते. ती जगण्याचा लढा जिंकण्याची दुर्दम्य इच्छा आपल्यात आहे की नाही, येणाऱ्या संकटांचा सामना करण्याची आपली तयारी आहे की नाही, हे पाहण्यासाठीही घेतलेली परीक्षा असते. त्याचमुळे या परीक्षेच्या निकालाला एवढी प्रसिद्धी मिळते आणि त्यात यशस्वी ठरण्याऱ्या विद्यार्थ्यांची छायाचित्रे छापली जातात. काही विद्याथीर् तर गरिबी, मागासलेपण, अपंगत्व यावर मात करून आणि अभ्यासासाठी पूर्ण वेळ देण्याची क्षमता नसतानाही या परीक्षेत यशस्वी ठरतात.

थोडक्यात, दुर्दम्य मानवी इच्छाशक्तीमुळेे अडचणींचे अनेक हिमालय सहजपणे पार करता येतात, हा धडा आयुष्यात प्रथम दहावीच्या परीक्षेच्या रूपाने मिळतो. त्यामुळेच त्या परीक्षेला घराघरांत एवढे महत्त्व दिले जाते की, टीव्ही कायमचा बंद केला जातो. आई किंवा वडील यापैकी एकजण रजा घेऊन आपल्या अपत्याच्या अभ्यासाची, आरोग्याची काळजी घेतात. अशा या परीक्षेत यावषीर् कॅन्सरसारखा दुर्धर आजार असलेल्या दोन विद्यार्थ्यांनी जे यश मिळवले आहे, त्यातून त्यांची या आजारावर मात करून जीवन जगण्याची दुर्दम्य इच्छाच दिसून आली आहे.

वैभवी जाईल आणि निखिल माने या विद्यार्थ्यांना लहान वयातच कॅन्सरने ग्रासले; पण या रोगाचा बाऊ न करता आवश्यक ते उपचार घेऊन हे दोघेही दहावीच्या परीक्षेला बसले आणि चांगली टक्केवारी मिळवून यशस्वी झाले. जगण्याची ही लढाई जिंकणारी वैभवी मात्र आपले हे यश पाहायला आज हयात नाही. कॅन्सरसारख्या रोगाशी चालू असणाऱ्या लढाईत ती जिंकू शकली नाही. एकाच वेळी दहावीच्या परीक्षेचा अभ्यास आणि कॅन्सरवरील अत्यंत क्लेशदायक केमोथेरपी अशा दोन आघाड्यांवर वैभवी लढत होती. कॅन्सरशी चालू असणारा आपला लढा यशस्वी होणार नाही याची तिला पुरेपूर कल्पना होती. या आजाराची परिणती काय आहे, हे तिला माहीत होते. तरीही वैभवीला निराशेने घेरले नाही.

किंबहुना दहावीची परीक्षा हेच तिच्यासाठी जगण्याचे मोठे कारण होते. या परीक्षेसाठी आपल्या आजारावरील उपचाराचे वेळापत्रक मागेपुढे करण्याची तिची तयारी होती. एरवी आजाराचे कारण पुढे करून परीक्षेला ड्रॉप घेणाऱ्यांची संख्या कमी नाही; पण वैभवीसाठी दहावीचा अभ्यास हाच आजारावरचा उपचार होता. दहावीची परीक्षा देऊन झाल्यावरच ती आपल्या आजाराला अनिच्छेनेच शरण गेली. तीच गोष्ट निखिल मानेची!

दोन वर्षांपूवीर् झालेला हाडांचा कॅन्सर आणि त्यामुळे आलेले अपंगत्व या दोन्ही गोष्टींना त्याच्या मनोबलावर आघात करता आला नाही. त्यानेही ऑपरेशन आणि केमोथेरपी यांना तोंड देत देत दहावीचा कसून अभ्यास केला आणि 92 टक्के गुण मिळवून विकलांग विद्यार्थ्यांत पहिला येण्याचा मान मिळवला. एकीकडे रेडिएशन थेरपी चालू असताना दुसरीकडे हातात पुस्तक धरून वाचन करणाऱ्या निखिलला जणू या आजाराची तमाच नव्हती.

प्रतिकूल परिस्थितीवर मात करून गुणवत्ता यादीत झळकण्याचा मान मिळवणारे प्रमोद पवार व प्रफुल्ल मोरे (मागासांत पहिले), रात्रशाळेत शिकून 84 टक्के गुण मिळविणारी अनुपमा सिंग यांचेही कौतुक त्यांनी दाखविलेल्या जिद्दीमुळे करावे लागेल. सर्वच विद्याथीर् अशी चिकाटी व जिद्द कदाचित दाखवू शकणार नाहीत. दहावीची परीक्षा हा जगण्याच्या लढाईतल्या विजयाचा एक निकष असेलही; पण त्यात यश मिळवता आले नाही, तरीही जगण्याची लढाई वेगळ्या प्रकारे जिंकता येऊ शकते. जे दहावीच्या परीक्षेचा लढा हरले आहेत, त्यांनी वैभवी, निखिल व इतरांच्या लढ्यापासून स्फूतीर् घेतली, तरी त्यांना दुर्दम्य इच्छाशक्तीचे महत्त्व कळेल आणि ते जिद्दीने येणाऱ्या अडचणींवर मात करू शकतील. वैभवीने जाताना हाच धडा सर्वांच्या पुढे ठेवला आहे.

 
</text>
</doc>
