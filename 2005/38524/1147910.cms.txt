<doc>
<docno>1147910.cms.txt</docno>
<text>
 
महामुंबई
पाण्यामुळे मंदावला बेस्ट बसेसचा वेग
[ Tuesday, June 21, 2005  12:47:14 am]


मुंबई (म. टा. प्रतिनिधी) : वरुणराजाच्या आगमनाने मुंबई भिजून ओलीचिंब झाली असली तरी रस्त्यात साचत असलेले पाणी, पडलेले खड्डे आणि रस्तादुरुस्तीच्या कामांमुळे बेस्टच्या बसेसचा वेग मंदावला आहे.

ठिकठिकाणी एमएमआरडीएची रस्तादुरुस्तीची कामे मोठ्या प्रमाणावर सुरू आहेत. मुंबई महापालिकेने नालेसफाई झाल्याचा दावा केला असला तरी अनेक भागात पाणी तुंबल्याच्या तक्रारी आहेत. अंधेरी मिलन सबवे, माहीमचा कापड बाजार, बोरिवलीची चंदावरकर लेन, कांदिवलीचे बाबरेकर नगर, वांदे आदी ठिकामी पाणी तुंबल्याचे स्पष्ट झाले आहे.

पावसाळ्यात सखल भागात पाणी साचण्याचा दरवषीर्चा अनुभव लक्षात घेऊन बेस्टने यंदा ज्या भागात पाणी साचते अशा भागांची यादीच तयार केली आहे. कुलाब्याच्या कफ परेडपासून थेट दहिसर सबवे पर्यंतच्या रस्त्यांची यादी तयार करून सर्व डेपोंना पाठविली आहे. कफ परेडचे बधवार पार्क, चिरा बाजार, ग्रँट रोड, मुंबई सेंट्रलचे रेल्वे हॉटेल, चिंचपोकळीचा एस ब्रिज, दादरचा सावरकर मार्ग, हिंदमाता, सेनापती बापट मार्ग, मिलन बसवे, खिरा नगर, टागोर नगर, घाटकोपर, एलबीएस मार्गावरील गोपाळ भवन, कुर्ला, आनंद नगर, मोतीलाल नगर, बेहराम बाग, दहिसर सबवे, अंधेरी एस.व्ही.रोड व जी.पी.रोड, कामराज नगर सबवे, घाटकोपरचा वसंतराव नाईक मार्ग, या भागात पाणी तुंबत असल्याचा इशारा बसचालकांना दिला आहे.

पावसाळ्यात रस्त्यांची स्थिती खराब असते. त्यामुळे वेगावर नियंत्रण ठेवण्याच्या सूचना सर्व बसचालकांना देण्यात आल्याचे बेस्टच्या प्रवक्त्याने सांगितले. मुंबई जलमय झाल्यास बस वाहतूक नियंत्रित करण्यासाठी खास अधिकारी नेमण्यात आले आहेत. पावसाळ्यात रेल्वेसेवा बंद पडल्यास मुंबईकरांचे हाल होऊ नयेत, यासाठी जादा बसेस तयार ठेवण्यात आल्या आहेत. लोकल सेवा बंद पडल्यास सर्व बस डेपोमधून 98 टक्के बसेस रस्त्यावर आणण्याची तयारी असल्याचे प्रवक्त्याने सांगितले.

झोपडीवासीयांना इशारा

मुलुंड (प.) येथील शंकर टेकडी, हनुमान पाडा, गणेश पाडा, नवीन व जुने राहुल नगर आणि अमर नगर या येथील टेकड्यांवर, तसेच डोंगर उतारावर वसलेल्या रहिवाशांना पालिकेने धोक्याचा इशारा दिला आहे. पावसामुळे दरडी कोसळण्याची भीती असल्याने रहिवाशांना स्थलांतराची सूचना प्रशासनाने केली आहे.

 
</text>
</doc>
