<doc>
<docno>1147885.cms.txt</docno>
<text>
 
महाराष्ट्र
जिल्हा-तालुका कोर्टही महत्त्वाचे
[ Tuesday, June 21, 2005  12:17:21 am]


कोल्हापूर (म. टा. वृत्तसेवा): जिल्हा आणि तालुका स्तरावरील कोर्टांचे महत्त्व खूपच अधिक असून तेथील निर्णय लोकांच्या जीवनमरणाशी निगडित असल्याने या कोर्टांनी निर्णय प्रक्रियेत सावधानता बाळगावी, असा सल्ला सरन्यायाधीश आर. सी. लाहोटी यांनी येथील कार्यक्रमात दिला.

इचलकरंजीच्या अप्पर जिल्हा आणि अप्पर सत्र न्यायाधीश तसेच वरिष्ठस्तर दिवाणी कोर्टाच्या इमारतीचे उद्घाटन केल्यानंतर न्या. लाहोटी बोलत होते. मुंबई हायकोर्टाचे मुख्य न्यायाधीश दलबीर भंडारी कार्यक्रमाच्या अध्यक्षस्थानी होते. अन्य क्षेत्रांच्या जुजबी, कामचलाऊ ज्ञानावर यापुढे अवलंबून राहता येणार नाही; विशेषत: न्यायसंस्थेत विज्ञान- तंत्रज्ञानाचा वापर अपरिहार्य बनला आहे, असा मंत्रही त्यांनी दिला.

राज्यभरात आजघडीला 22 लाख 39 हजार खटले प्रलंबित असून त्यांच्या निपटाऱ्यासाठी सध्याची यंत्रण अपुरीच पडणार, असे सांगून न्या. भंडारी यांनी खटले सामंजस्याने सोडवण्यावर भर दिला. राज्यात कोर्टांच्या नव्या इमारती बांधण्यासाठी यंदा 35 कोटी रु.च्या कामांना मंजुरी मिळाली आहे. असे ते म्हणाले.

 
</text>
</doc>
