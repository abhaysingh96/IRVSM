<doc>
<docno>1147895.cms.txt</docno>
<text>
 
महामुंबई
हेल्मेटसक्ती फेरविचारासाठी आज बैठक
[ Tuesday, June 21, 2005  12:31:59 am]


मुंबई (म. टा. प्रतिनिधी) : राज्यात एक जुलैपासून सर्वत्र हेल्मेटची सक्ती होणार असल्याने त्यास पुणेसह अनेक ठिकाणी होणारा जनतेचा विरोध लक्षात घेऊन या प्रकरणी राज्य सरकारला काय कृती करता येईल, याचा विचार करण्यासाठी प्रभारी मुख्यमंत्री आर. आर. पाटील यांनी मंगळवारी विधि व न्याय विभाग आणि वाहतूक विभागाच्या अधिकाऱ्यांची बैठक आयोजित केली आहे.

एक जुलैपासून राज्यात पुण्यासह काही शहरांत हेल्मेटची सक्ती लागू होणार आहे. या निर्णयाची पहिली अमलबजावणी प्रथम मंुबईत आणि नंतर उपराजधानी असलेल्या नागपूरसह काही शहरांत करण्यात आली. आता उर्वरित राज्यात हेल्मेटसक्ती लागू होणार असल्याने त्यास मोठ्या प्रमाणावर विरोध आहे.

सोलापूर येथे महापौरांच्या नेतृत्वाखालीच हेल्मेटसक्तीच्या विरोधात आंदोलन करण्यात आले. पुणे येथेही आंदोलनाचे वारे वहात आहेत. हेल्मेटसक्ती विरोधी प्रतिक्रिया लक्षात घेऊन राज्य सरकारला काय कृती करता येईल, याचा विचार करण्यासाठी उद्याची बैठक आयोजित करण्यात आल्याची माहिती पाटील यांनी दिली.

हेल्मेट महाग आहेत, इथपासून ती खराब दर्जाची आहेत; तसेच त्यांचा तुटवडा आहे, अशा लोकांच्या तक्रारी आहेत. याबाबत जनतेत नाराजी असल्याचे पाटील यांनी सांगितले.

 
</text>
</doc>
