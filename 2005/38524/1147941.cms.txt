<doc>
<docno>1147941.cms.txt</docno>
<text>
 
देश-विदेश
मुंबईत पेट्रोल 46, डिझेल 36 रुपये!
[ Tuesday, June 21, 2005  01:04:22 am]


नवी दिल्ली (वृत्तसंस्था) : केंद सरकारने पेट्रोल व डिझेलचे दर वाढविण्याचा निर्णय अखेर सोमवारी घेतला. त्यानुसार सोमवारी मध्यरात्रीपासून पेट्रोल अडीच रुपयांनी, तर डिझेल दोन रुपयांनी महागणार आहे. कमीशन वाढवून देण्याच्या मुद्द्यावरून सोमवारी बंद पाळून देशभरातील पेट्रोलपंपचालकांनी सामान्यांना हैराण केले असतानाच ही दरवाढ लागू करण्यात आली. डाव्या पक्षांनी या दरवाढीच्या विरोधात 28 जून रोजी आंदोलनाचा निर्णय घेतला असून, भाजपसह तमाम विरोधी पक्षांनीही त्यास पाठिंबा दिला आहे.

आंतरराष्ट्रीय बाजारात कच्च्या तेलाच्या एका बॅरलसाठी 55 डॉलर मोजणे भाग पडत असल्यापासून पेट्रोल आणि डिझेलचे दर वाढवण्याचा धोशा पेट्रोलियम खात्याने लावला होता. पण डाव्या पक्षांनी वेळोवेळी आक्रमक पवित्रा घेत सरकारचे मनसुबे उधळून लावले होते. आंतरराष्ट्रीय किमती वाढल्यामुळे होणारा तोटा भरून काढण्यासाठी पेट्रोलच्या दरात चार रुपये 68 पैसे, तर डिझेलच्या दरात पाच रुपये 13 पैशांनी वाढ करणे आवश्यक असताना त्यातील निम्मीच दरवाढ स्वीकारण्यात आली आहे. स्वयंपाकाचा गॅस आणि केरोसिनला दरवाढीतून वगळण्यात आले आहे.

 
</text>
</doc>
