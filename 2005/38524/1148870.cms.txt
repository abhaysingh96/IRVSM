<doc>
<docno>1148870.cms.txt</docno>
<text>
 
क्रीडा
हा तर वॉर्नचा खाजगी मामला...
[ Tuesday, June 21, 2005  10:48:19 pm]


मेलबर्न (वृत्तसंस्था) : अय्याशी वागणुकीमुळे बदनाम झालेला शेन वॉर्नच्या खाजगी आयुष्याशी ऑस्ट्रेलियन क्रिकेट मंडळाला काही घेणं देणं नसल्याचे मंडळाकडून स्पष्ट करण्यात आले आहे. हा त्याचा खाजगी मामला असल्याचे मंडळाने सांगितले.

लंडनमध्ये एका महिलेकडे शय्यासोबत करण्याची मागणी करणाऱ्या वॉर्नच्या वर्तणुकीबद्दल ऑस्ट्रेलियन क्रिकेट वर्तुळात खळबळ उडाली असली तरी मंडळाने मात्र या प्रकरणाचा आपल्याशी काही संबंध नसल्याचे स्पष्ट केले.

ऑस्ट्रेलियन क्रिकेट मंडळाचे मुख्य कार्यकारी अधिकारी जेम्स सुदरलँड म्हणाले, या प्रकरणात आम्ही पडणार नाही आणि मुख्य म्हणजे यामुळे ऑस्ट्रेलियन क्रिकेटची प्रतिमाही डागाळली जाणार नाही. कारण तो सध्या आमच्या राष्ट्रीय संघात नाही. हा सगळा प्रकार झाला त्यावेळी तो आमच्याकडून खेळत नसल्यामुळे त्याच्याबद्दल आम्ही स्पष्टीकरण देण्याचे कारण नाही. हा सर्व प्रकार खाजगी असून तो स्वत: वॉर्नने मिटवायचा आहे. याप्रकरणी त्याने आपल्या कुटुंबाची मदत घेतल्यास फायदेशीर होईल, असे सुदरलँड यांनी सांगितले.

 
</text>
</doc>
