<doc>
<docno>1148403.cms.txt</docno>
<text>
 
महामुंबई
नगरसेवकांचे दौरे म्हणजे निव्वळ चैन
[ Tuesday, June 21, 2005  02:47:27 pm]


मंुबई टाइम्स टीम

ठाणे : महापालिकेच्या नगरसेवकांनी 1997 पासून विविध ठिकाणी केलेल्या दौऱ्यांची चौकशी करावी, अशी मागणी दक्ष नागरिक मंच संस्थेचे सरचिटणीस नितीन देशपांडे यांनी राज्याच्या नगरविकास खात्याकडे केली आहे.

नगरसेवकांच्या अशा दौऱ्यांमुळे करदात्यांचे आजवर 15 लाख रुपये खर्च झाले असून 'फक्त चैन'हेच या दौऱ्यांचे फलित असल्याचा आरोप त्यांनी केला आहे. नगरविकास विभागाच्या सचिवांना त्यांनी पत्र पाठवलं असून त्यात ही चौकशीची मागणी करण्यात आली आहे.

नगरसेवकांनी आजवर औरंगाबाद, अहमदनगर, पुणे, कोल्हापूर, सोलापूर आणि महाबळेश्वर आदी ठिकाणी दौरे केले असून राज्याबाहेर असलेल्या बंगलोर, म्हैसूर, दिल्ली, केरळ, जयपूर आणि हैदाबाद आदी दौऱ्यावर गेल्याचं आढळून आलं आहे. विविध ठिकाणी झालेल्या दौऱ्यावर करदात्यांचे 15 लाख 16 हजार 212 रुपये खर्च झाले आहे. चैनीशिवाय या दौऱ्यातून काहीच साध्य झालेलं नाही, असं त्यांचं म्हणणं आहे.

कोणत्याही दौऱ्याचा लेखी अहवाल देण्यात आलेला नाही. या दौऱ्यांमुळे महापालिका क्षेत्राचा कोणता फायदा झाला याचं उदाहरणही कोणी देऊ शकलेले नाही. एवढंच नव्हे तर दौऱ्याबाबतीत सरकारचा कोणताच निर्णय (धोरण) नाही, असं महापालिकेने लेखी कळवलं आहे. अशा परिस्थितीत या दौऱ्यांची चौकशी करणं इष्ट ठरेल, असं देशपांडे यांनी पत्रात म्हटलं आहे. मंुबई प्रांतिक अधिनियमानुसार तीन हजार रुपयांवरच्या रकमेसाठी निविदा मागवणं बंधनकारक असताना महापालिकेने या प्रकरणी कायदाच पायदळी तुडवल्याचा आरोप त्यांनी पत्रातून केला आहे.

28 जानेवारी 2005 रोजी नगरसेवक हैदाबाद दौऱ्यावर गेले. त्याबद्दलच्या ठराव 25 जानेवारी रोजी संमत करण्यात आला म्हणजेच जाहिरातीतून निविदा मागवल्याचं मुद्दाम टाकल्याचं स्पष्ट होतं, असं त्यांनी म्हटलं आहे. राज्यात सर्वच महापालिका

अशा दौऱ्यांचं आयोजन करत असतात. परंतु या दौऱ्यांमुळे करदात्यांचा पैसा नाहक खर्च होत असल्याने त्यावर कायस्वरूपी बंधनं आणावीत, अशी मागणी त्यांनी पत्रातून केली आहे.

 
</text>
</doc>
