<doc>
<docno>1148400.cms.txt</docno>
<text>
 
महामुंबई
अंध विद्यार्थ्यांसाठी शाळा
[ Tuesday, June 21, 2005  02:45:46 pm]


रवींद मांजरेकर

समाजकारण आणि राजकारण यांची उत्तम सांगड घातली की मग कोणाचीच तक्रार राहणार नाही. ही 'युटोपियन' रचना, नेमकी कधी अस्तित्वात येईल, हे सांगता येणार नाही. परंतु त्या दृष्टीने प्रयत्नांना सुरुवात जरी झाली तरी खूप
काही मिळवल्यासारखं होईल. ठाणे महापालिकेची आनंद दिघे जिद्द शाळा ही त्या प्रयत्नांचीच एक झलक आहे.

ठाणे महापालिका अस्तित्वात आल्यापासून निरनिराळ्या स्वरूपातील समाजोपयोगी उपक्रमांना सुरुवात झाली. गडकरी रंगायतन आणि दादोजी कोंडदेव स्टेडियम या देणग्या महापालिकेला मिळाल्या. त्यात भर घालण्यासाठीचे प्रयत्न त्यानंतरच्या दशकातील राजकारण्यांनी केलं. त्या प्रयत्नांमध्ये तत्कालीन स्थायी समिती सदस्य प्रकाश परांजपे यांच्या प्रयत्नांतून सुरू झालेली आणि गोखले यांनी आकाराला आणलेली सी. डी. देशमुख प्रशासकीय प्रशिक्षण संस्था आहे, तर मीनाताई ठाकरे नसिर्ंग कॉलेज, राजीव गांधी मेडिकल कॉलेजसारखा उपक्रमही आहे. खेळाच्याबाबतीत ठाणेकरांनी प्रवीण असावं, या दृष्टीने सुरू झालेली सय्यद मोदी बॅडमिण्टन प्रशिक्षण संस्था आणि अॅथलेटिक्स प्रशिक्षण संस्था या संस्था अनुक्रमे श्रीकांत वाड आणि दत्ता चव्हाण यांच्या नेतृत्वाखाली यशस्वीपणे कारभार करत आहेत. बॅडमिण्टनमध्ये नवनवे उच्चांक करणारा जिष्णू सन्याल सय्यद मोदी प्रशिक्षण संस्थेचा विद्याथीर् आहे. या उपक्रमांबरोबरच आणखी एक लक्षवेधी उपक्रम महापालिका चालवते आहे, तो म्हणजे आनंद दिघे जिद्द शाळा.

अपंग विद्यार्थ्यांसाठी 1985 मध्ये सुरू केलेल्या या संस्थेचा ऑगस्ट 2001 मध्ये विस्तार करण्यात आला. विस्तारानंतर या संस्थेत पन्नास गतिमंद मुलांचाही समावेश करण्यात आला. सध्या शाळेमध्ये 100 गतिमंद मुले शिक्षण घेत आहेत. नऊ अस्थिव्यंग विद्याथीर्ही आहेत. काही विद्यार्थ्यांना रोटरी क्लब ऑफ ठाणे हिल्सच्या सहयोगाने व्यवसायपूर्व शिक्षणही दिलं जातं.

जास्तीत जास्त विद्यार्थ्यांना सामावून घेऊन त्यांच्या विकासासाठी प्रयत्न करण्यासाठी महापालिकेच्या सहकार्याने मुख्याध्यापिका श्यामश्री भोसले करत आहेत. अंध शाळेची ठाण्यात आवश्यकता आहे. सोमवारच्या महासभेत या संदर्भातील प्रस्तावाला मान्यताही मिळाली आहे. एप्रिल महिन्यात संजय लीला भन्साळी यांचा 'ब्लॅक' हा सिनेमा जिद्द शाळेतील मुले, त्यांचे पालक यांच्याबरोबर महापौर राजन विचारे यांनी पाहिला. त्याचवेळी जिद्द शाळेत अंधासाठी काही व्यवस्था करता येईल का, याची चाचपणी करण्याचे निदेर्श त्यांनी संबंधितांना दिले. बदलापूर ते दादर आणि वाशी एवढ्या मोठ्या परिसरात अंधांसाठी शाळा नसल्याचं लक्षात आलं. म्हणजेच अंधांना शिकायचं असल्यास बदलापूरच्या निवासी शाळेत किंवा दादरला शाळेत जाण्याशिवाय पर्याय नव्हता. त्याच सुमारास हेलन केअर इन्स्टिट्यूटमधील रिटा भंडारी यांच्याबरोबर झालेल्या चचेर्नंतर मुख्याध्यापिका भोसले यांनी अंध शाळेचा प्राथमिक आराखडा तयार केला.

तीन विशेष शिक्षक आणि एक काळजी वाहक यांची या शाळेसाठी आवश्यकता असून त्यासाठी दोन लाख रुपये इतका खर्च अपेक्षित आहे. त्याचबरोबर शैक्षणिक साहित्य आदीचा खर्च लाख रुपये अपेक्षित आहे. पहिली ते चौथीसाठी 10 मुलं आणि 10 मुली यांना प्रवेश देण्याचे सुरुवातीला ठरवण्यात आलं आहे. समान शिक्षण, समान संधी असं तत्त्व स्वीकारलेल्या राज्य सरकारने अपंग शाळा संहिता तयार केली आहे.

 
</text>
</doc>
