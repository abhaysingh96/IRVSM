<doc>
<docno>1148893.cms.txt</docno>
<text>
 
देश-विदेश
धरमशालेजवळ बस उलटून 19 ठार
[ Tuesday, June 21, 2005  11:05:46 pm]


धरमशाला (वृत्तसंस्था) : वडोदरा येथून मनालीकडे जाणारी बस सोमवारी रात्री धरमशालेजवळ उलटल्याने झालेल्या अपघातात 19 जण ठार तर 20 जण जखमी झाले असून, मृतांत पाच महिलांचाही समावेश आहे. बसमध्ये भारत संचार निगम लिमिटेडचे कर्मचारी आणि त्यांचे कुटुंबीय होते. वळणावर बस ड्रायव्हरचा ताबा सुटल्याने ती रस्त्याच्या बाजूला उलटून खंदकात पडली.

बस वेगात होती व ती उलटताच बसवरचे छप्पर तुटून काही प्रवासी बाहेर फेकले गेले. मृतांमधील 12 जणांची ओळख पटली आहे. जखमींना कांग्रातील विभागीय रुग्णालयात दाखल करण्यात आले असून, प्रवाशांच्या कुटुंबियांशी संपर्क साधला आहे.

हिमाचल प्रदेशचे राज्यपाल व्ही. एस. कोकजे आणि मुख्यमंत्री वीरभद सिंग यांनी शोक व्यक्त केला आहे. मृतांच्या नातेवाईकांना एक लाख रुपयांचे तातडीचे अर्थसाह्य वाहतूकमंत्री जी. एस. बाली यांनी जाहीर केले आहे.

 
</text>
</doc>
