<doc>
<docno>1148878.cms.txt</docno>
<text>
 
धावते जग
कोलकात्यातही मार्क्सवादी
[ Tuesday, June 21, 2005  10:50:57 pm]


कोलकाता महापालिकेत मार्क्सवादी कम्युनिस्ट पक्षाच्या नेतृत्वाखालील डाव्या आघाडीने स्पष्ट बहुमत मिळवून, पुढील वर्षी पश्चिम बंगालमध्ये होणाऱ्या विधानसभेच्या निवडणुकीच्या निकालांची दिशा काय असेल, याची चुणूक दाखवून दिली आहे. कोलकाता महापालिकेत 1990चा अपवाद वगळता, कोणत्याही पक्षाला स्वबळावर बहुमत मिळवता आलेले नाही. पाच वर्षांपूवीर् झालेल्या निवडणुकीत ममता बॅनजीर् यांच्या तृणमूल काँग्रेसने 141 पैकी 57 जागा मिळवल्या होत्या. तृणमूल काँग्रेस, भाजपची आघाडी महापालिकेत सत्तेवर होती.

परंतु लोकसभा निवडणुकीत प. बंगालमध्ये तृणमूल काँग्रेसला केवळ एक जागा मिळू शकली. राष्ट्रीय लोकशाही आघाडीची सत्ता जाऊन प. बंगालमध्ये सत्तेवर असलेल्या डाव्या आघाडीतील घटक पक्षांचा पाठिंबा असलेले काँग्रेसप्रणीत सरकार केंदात सत्तेवर आले. त्यानंतर ममता बॅनजीर् यांच्याच पक्षातील अनेक नेत्यांत चलबिचल सुरू झाली असून, काँग्रेसशी सोयरिक करण्याचा आग्रह त्यापैकी काहींनी उघडपणे धरला आहे. कोलकाता महापालिकेत तृणमूल काँग्रेसचे महापौर असलेले सुब्रतो मुखजीर् हे त्यापैकी प्रमुख. महापालिका निवडणुकीच्या तोंडावर त्यांनी हा आग्रह धरला आणि ममतांना रामराम ठोकून काँग्रेसच्या नऊ पक्षांच्या युतीतफेर् त्यांनी निवडणूक लढवली.

ममता बॅनजीर्ंनी मात्र भाजपच्याच साथीने कोलकात्याच्या मतदारांना सामोरे जाण्याचा निर्णय घेतला. परंतु कोलकात्यातील मध्यम आणि सधन वर्गानेही ममतांकडे पाठ फिरवली असून, मुख्यमंत्री बुद्धदेव भट्टाचार्य यांच्या नेतृत्वाखालील डाव्या आघाडीवर अधिक विश्वास दाखवला आहे, असे निकालावरून स्पष्ट होते. तृणमूल काँग्रेसची सदस्यसंख्या 57 वरून चाळीसच्या घरात गेली आहे. काँग्रेसप्रणीत आघाडी विशी ओलांडू शकलेली नाही.

ज्योती बसू यांच्या जागी आलेल्या बुद्धदेवांची विकासाभिमुख, सुधारणावादी अशी प्रतिमा निर्माण करून, ती कोलकात्यातील शहरी, सुस्थित वर्गाच्या गळी उतरवण्याचा जाणीवपूर्वक प्रयत्न महापालिका निवडणुकीच्या प्रचारात डाव्या आघाडीने प्रचार फलकांद्वारे केला. कोलकातावासीयांनी या प्रयत्नांना अनुकूल प्रतिसाद दिल्यामुळे विधानसभा निवडणुकांना डावी आघाडी अधिक आत्मविश्वासाने सामोरी जाईल, यात शंका नाही.

त्याचवेळी राज्यातील मार्क्सवादी कम्युनिस्ट पक्षात एकवाक्यता नाही, याचे प्रत्यंतर खुद्द जोती बसू यांनीच पोलिसांवर पक्षपातीपणाचा आरोप करून दिले. त्यांच्या व्यक्तिगत सहायकाला पोलिसांच्या लाठीहल्ल्याचा प्रसाद मिळाल्यामुळे ते आणि त्यांचे विश्वासू सुभाष चक्रवतीर् संतप्त झाले. मात्र पक्षयंत्रणा सरकारच्या मागे ठामपणे उभी राहिली. बसू यांच्या नव्हे, तर भट्टाचार्य यांच्या नेतृत्वाखाली निवडणुकांना सामोरे जायचे आहे, याची जाणीव बसू व त्यांच्या निष्ठावानांना यामुळे व्हावी!

 
</text>
</doc>
