<doc>
<docno>1147920.cms.txt</docno>
<text>
 
महामुंबई
धरण क्षेत्रात पाऊस नाही!
[ Tuesday, June 21, 2005  12:55:01 am]


मंुबई (म. टा. प्रतिनिधी) : मंुबईत पावसाच्या आगमनाने जनसामान्य सुखावले असले तरी, मंुबईला पाणी पुरवठा करणाऱ्या प्रमुख तलावांच्या क्षेत्रात मात्र पर्जन्यराजाने अजून आळस झटकलेला नाही. त्यामुळे घसरलेल्या तलावांच्या पातळीत फारसा फरक पडलेला नाही. भातसा, अप्पर वैतरणा, तानसा या तलाव क्षेत्रात दररोज दोन ते तीन मिलीमीटर इतकाच पाऊस होत आहे. पण येत्या एक ते दोन दिवसात या पट्ट्याकडे पाऊस कूच करण्याची चिन्हे आहे.

शनिवारी थडकलेल्या पावसाने मंुबईत जम बसविण्यास सुरूवात केली आहे. दररोज बऱ्यापैकी पाऊस होत असल्यामुळे हवेतील उष्माचे प्रमाण कमी होऊन थंडावा पसरला आहे. पाऊस आणि गारव्यामुळे मंुबईकर सुखावले खरे; पण तलावांच्या पट्ट्यात पाऊस संथगतीने हालचाली करीत आहे. भातसा, अप्पर वैतरणा आणि तानसा तलावांच्या पाणलोट क्षेत्रासाठी सोमवारचा दिवस कोरडाच गेला. तर, मोडक सागर तलावात केवळ तीन मिलीमीटर पाऊस पडला. विहार आणि तुळशी तलावात अनुक्रमे 11 आणि 18 मिलीमीटर पाऊस झाला खरा; पण पाणीपुरवठा करण्याच्या बाबतीत या तलावांचे स्थान तसे तळालाच आहे. भातसा, अप्पर वैतरणा आणि मोडक सागर हे तीन मुख्य तलाव आहेत. त्यामुळेच तेथे जोरदार पाऊस अपेक्षित आहे. मंुबईत पाऊस सुरू झाल्यानंतर आता या भागाकडे पावसाचा केंदबिंदू हळूहळू सरकू लागेल, असा मंुबई महापालिकेच्या पाणी खात्यातील इंजिनियर्सचा कयास आहे.

पावसाअभावी सध्या प्रमुख तलावांतील पाण्याची पातळी खूपच खाली गेली आहे. भातसाची किमान पातळी 100 मीटर असून सध्या ती 101.55 मीटर इतकी झाली आहे. अप्पर वैतरणाची किमान पातळी 593.45 असून आजघडीस हे प्रमाण 594.79 मीटर इतके आहे. येत्या दोन दिवसात पावसाने जोर धरला, तर सध्या मंुबईकरांवर असलेले पाणी कपातीचे संकट टळण्याची शक्यता आहे.

 
</text>
</doc>
