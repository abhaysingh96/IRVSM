<doc>
<docno>1148901.cms.txt</docno>
<text>
 
महाराष्ट्र
रत्नागिरी : टीव्हीचा स्फोट
[ Tuesday, June 21, 2005  11:10:39 pm]


रत्नागिरी (म. टा. वृत्तसेवा) : येथील विनम्रनगर परिसरात शिवराम ऊर्फ राजू शंकर कोळी यांच्या घरातील टीव्हीचा स्फोट होऊन लागलेल्या आगीने त्यांच्या घराचे नुकसान तर केलेच परंतु आजूबाजूच्या घरांतही आग पसरून हजारोंचं नुकसान झाले.

सोमवारी दुपारी अचानक टीव्हीचा स्फोट झाला आणि घरातील सामानसुमानासह रोकडही जळाली, असे कोळी यांनी सांगितले. त्यांच्या शेजारील आठ घरांतील टीव्हीही यावेळी जळाले. घाबरलेल्या नागरिकांनी वीजमंडळाला याविषयी कळविले तरी वीज मंडळाचे कर्मचारी तीस तासांनी घटनास्थळी दाखल झाले.

स्फोट नेमका कशामुळे झाला, याचे स्पष्टीकरण मात्र वीजमंडळाने अद्याप दिलेले नाही. या बेपर्वाने नागरिकांत संतापाची भावना निर्माण झाली आहे.

 
</text>
</doc>
