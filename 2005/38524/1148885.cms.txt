<doc>
<docno>1148885.cms.txt</docno>
<text>
 
अग्रलेख
अटळ दरवाढ
[ Tuesday, June 21, 2005  10:56:19 pm]


बराच काळ लांबणीवर टाकलेली पेट्रोल व डिझेलची दरवाढ अखेर सरकारला अमलात आणावी लागली. आंतरराष्ट्रीय बाजारात पेट्रोलचे भाव बॅरलमागे 59 डॉलरपर्यंत पोहोचल्याने ही दरवाढ अटळ होती. मुंबईकरांना यापुढे पेट्रोलसाठी दोन रुपये 72 पैसे तर डिझेलसाठी दोन रुपये 39 पैसे मोजावे लागणार आहेत. एवढे करूनही तेलाच्या आयातीतील तूट भरून निघणार नाही. ती भरून काढायची असेल तर पेट्रोलचे भाव चार रुपये 68 पैशांनी तर डिझेलचे भाव पाच रुपये 13 पैशांनी वाढवावे लागतील. याचा अर्थ एवढाच की येत्या सहा महिन्यांत पुन्हा एकदा अशी दरवाढ अटळ आहे.

येत्या काळात भारताला मोठ्या प्रमाणात ऊजेर्ची गरज भासणार आहे. देशात मोटारगाड्यांची संख्या वाढत असल्यामुळे तर ही गरज वाढणार आहेच, पण देशात औद्योगिकीकरणाने वेग घेतला असल्यामुळेही ही गरज वाढणार आहे. त्यासाठीच जगात जेथून कुठून पेट्रोलियम पदार्थ व नैसगिर्क वायू मिळेल तेथून ती घेण्याची तयारी भारताने चालविली आहे. त्यासाठीच इराण, बांगलादेश व मध्य आशियायी देशांतून पाईपद्वारे ते मिळविण्याची योजना आखली जात आहे. यामुळे एकीकडे देशाचा विकासदर वाढत असला, तरी पेट्रोलियम पदार्थांच्या आंतरराष्ट्रीय बाजारातील किमती वाढत असल्यामुळे महागाई वाढून चलन फुगवट्यात भर पडत आहे.

ताज्या दरवाढीमुळे वाहतूकदरात मोठी वाढ होईल व त्यामुळे भाज्या, अन्नधान्ये यांच्या किमती वाढतील. सातत्याने होणाऱ्या पेट्रोल दरवाढीचा भार सरकार, तेल कंपन्या व ग्राहक यांनी समसमान सोसावा अशी सरकारची अपेक्षा आहे. पण सध्या तरी सरकारवर या दरवाढीचा कसलाच भार पडलेला दिसत नाही. ग्राहकाला ताबडतोब जादा पैसे मोजावे लागतात तर बहुतांश तेल कंपन्या तोट्यात आहेत. सरकार काही प्रमाणात सबसिडी देत असले तरी त्याची वसुली ते तेलावरची ड्यूटी वाढवून करीत असते. सध्या तेलावर 50 ते 60 टक्के कर आहेत.

हे कर कमी केले तरच सरकार दरवाढीचा भार सहन करते, असे म्हणता येईल. पेट्रोलवर सरकारने थेट कर लादण्याऐवजी खाजगी मोटारींवर तसेच आराम बसगाड्यांवर जादा इंधनकर लावला तर त्याचा भार फक्त श्रीमंत वर्गावर पडून ग्रामीण वाहतूक करणाऱ्या एसटी बसेससाठी लागणारे डिझेल, गरिबांना लागणारे केरोसिन व स्वयंपाकाचा गॅस यावरचे कर कमी ठेवता येतील. सरकारने असा कुठलाच विचार न करता सरसकट दरवाढ केल्याने लोकांमध्ये असंतोष निर्माण होणे अपरिहार्य आहे. त्यामुळेच डावे पक्ष व सध्या विरोधी पक्षाची भूमिका बजावण्याची सवय करीत असलेला भाजप यांचा या दरवाढीला असलेला विरोध रास्त आहे, असे म्हणावे लागेल.

अर्थात सत्तेवर असताना दरवाढ करायची आणि विरोधी पक्षात बसल्यानंतर त्याला विरोध करायचा, ही काँग्रेस व भाजप या दोन्ही पक्षांची भूमिका दुटप्पी आहे. सरकारने पेट्रोलवरील कर कमी करून भाववाढ टाळावी, अशी मानभावी सूचना भाजप प्रवक्त्याने केली आहे, पण ते सत्तेवर असताना हे करण्यास त्यांना कुणी रोखले होते? देशाचा विकासदर सात ते आठ टक्क्यांवर नेण्याचा इरादा नेहमी व्यक्त केला जातो, पण तो गाठण्याचे स्वप्न पेट्रोल दरवाढ व त्यामुळे होणाऱ्या चलनफुगवटा यामुळे भंग पावते, असा नेहमीचा अनुभव आहे. हे एक दुष्टचक्र आहे. ते भेदायचे असेल तर येत्या काळात तेल आयात, तेल उत्पादन व तेलाचा वापर यात समतोल साधावा लागेल.

 
</text>
</doc>
