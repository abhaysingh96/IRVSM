<doc>
<docno>1147932.cms.txt</docno>
<text>
 
देश-विदेश
पतौडींना जामीन; न्यायाधीशांना धमक्या
[ Tuesday, June 21, 2005  01:01:40 am]


झज्जर (वृत्तसंस्था) : काळवीट आणि सशांची शिकार केल्याप्रकरणी 'टायगर' पतौडी यांना स्थानिक कोर्टाने सोमवारी जामीन मंजूर केला. पण, हा जामीन दिल्यानंतर मुख्य न्यायदंडाधिकारी सुधीर जिवान यांना धमक्या मिळाल्याने हे प्रकरण येथेच संपणार नसल्याचेही स्पष्ट झाले आहे.

पतौडींना जामीन मंजूर केल्यानंतर आपल्याला फोनवरून धमक्या येत आहेत, अशी तक्रार न्या. जिवान यांनी केल्यानंतर पोलिसांना सावध राहण्याचा इशारा देण्यात आला आहे. 'या धमक्यांबाबत आपल्याला अधिकृत माहिती नाही. पण त्या खऱ्या असतील, तर सखोल चौकशी केली जाईल', असे पोलिस अधीक्षक हनीफ कुरेशी यांनी सांगितले.

पोलिस कोठडीत असताना पतौडी यांनी सोमवारी सकाळी छातीत दुखत असल्याची तक्रार केल्याने त्यांना सकाळी साडेनऊच्या सुमारास सिव्हिल हॉस्पिटलमध्येे दाखल करण्यात आले. तपासणीनंतर त्यांना दुपारी कोर्टापुढे आणण्यात आले. तेथे त्यांना जामीन मिळाला.

सुमारे 15 दिवस अटक टाळण्यात यशस्वी ठरल्यानंतर पतौडी शनिवारी कोर्टापुढे शरण आले होते. त्यानंतर त्यांना दोन दिवसांची पोलिस कोठडी देण्यात आली होती.

 
</text>
</doc>
