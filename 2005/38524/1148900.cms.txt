<doc>
<docno>1148900.cms.txt</docno>
<text>
 
महाराष्ट्र
नाशिकमध्ये प्रस्थापितांना दणका
[ Tuesday, June 21, 2005  11:09:59 pm]


नाशिक (म. टा. प्रतिनिधी) : नाशिक जिल्ह्यातील चारशे एकोणसाठ गावांमध्ये गेल्या महिनाभरापासून वाहणारे ग्रामपंचायत निवडणुकीचे वारे हे प्रस्थापितांविरोधात असल्याचे मंगळवारच्या मतमोजणीत स्पष्ट झाले आहे. जिल्ह्यातील एकशे सदतीस गावांमध्ये आधीच बिनविरोध निवडणुका झाल्या असल्या तरी उरलेल्या गावांमध्ये झालेल्या मतदानाची मोजणी मंगळवारी रात्री उशिरापर्यंत सुरू होती.

त्या-त्या तालुक्याच्या मुख्यालयांमध्ये मंगळवारी सकाळी आठ वाजल्यापासून मतमोजणीला प्रारंभ झाला. सायंकाळी काही ठिकाणच्या ग्रामपंचायतींचे निकाल घोषित झाले. त्यात शिवसेनेने जोरदार मुसंडी मारल्याचे चित्र होते. तर येवल्यात भुजबळ समर्थक उमेदवारांना, निफाडमध्ये राष्ट्रवादी काँग्रेसचे आमदार दिलीप बनकर यांच्या समर्थकांना फटका बसल्याचे दिसून आले आहे.

अशीच काहीशी स्थिती दिंडोरीतील राष्ट्रवादीचे आमदार नरहरी झिरवाळ, चांदवडाला आमदार उत्तमबाबा भालेराव यांच्या समर्थक पॅनलचीही होती. तर काँग्रेसचे जिल्हाध्यक्ष राजाराम पानगव्हाणे, राजेंद डोखळे, श्रीराम शेटे यांच्या नेतृत्वाखालील उमेदवारांना या निवडणुकीत लोकांनी नाकारल्याचे दिसत होते. खासदार देविदास पिंगळे यांच्या प्रभावक्षेत्रातील निकालांचा कौलही पिंगळे यांच्या गटाच्या विरोधतच असल्याचे मतमोजणीत दिसून आले. या निवडणुकांत मतदारांनी प्रस्थापित नसलेल्या आणि विशेषत: तरुण चेहऱ्यांना संधी दिली आहे आणि प्रस्थापितांना दणका दिला आहे.

पुढाऱ्यांचा तालुका म्हणून ओळखल्या जाणाऱ्या निफाडमध्ये एकूण 47 ग्रामपंचायतींत निवडणूक झाली. त्यात जिल्हा बँकेचे संचालक असलेल्या राष्ट्रवादी काँग्रेसच्या राजेंद डोखळे यांच्या नेतृत्वाखाली झालेल्या कोठुरे ग्रामपंचायतीचा निकाल लक्षवेधी ठरला. त्यात डोखळे गटाला अवघ्या तीन जागा देऊन मतदारांनी रवी मोगल यांच्या पॅनलला दहा जागा बहाल केल्या. निफाड तालुक्यात राष्ट्रवादी काँग्रेसचा मोठा प्रभाव आहे. मात्र ग्रामपंचायतीच्या निवडणुकीत तो निष्प्रभ झाल्याचे आढळून आले.

येवल्याचे आमदार आणि नाशिकचे पालकमंत्री छगन भुजबळ यांचा प्रभाव तालुक्यात फिकट झाला आहे. तर शिवसेनेच्या अंबादास बनकर यांनी गावागावांत आपली ताकद दाखवून दिली आहे. चांदवड तालुक्यात राष्ट्रवादी काँग्रेसचे आमदार उत्तम भालेराव यांनी वडनेर ग्रामपंचायतीची निवडणूक प्रतिष्ठेची करून सत्ता राखण्यात यश मिळविले. अन्यत्र मात्र त्यांना हे जमलेले नाही.

 
</text>
</doc>
