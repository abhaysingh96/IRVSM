<doc>
<docno>1148414.cms.txt</docno>
<text>
 
महामुंबई: मुंबई टाइम्स
भाईचा भाऊ आणि नाचा शेठजी!
[ Tuesday, June 21, 2005  02:59:40 pm]


राजेश चुरी

अंडरर्वल्डमधल्या दाऊद इब्राहिमचा साथीदार अनिल परब ऊर्फ वांग्याने कोर्टात याचिका दाखल करून आपल्या नावाचा पुकारा वांग्या या टोपणनावाने करू नका, असा अर्ज केला आहे. परबप्रमाणेच अंदर आणि बाहर तसंच देशाबाहेर असलेल्या गुंडांनाही आता आपल्या जुन्या नावांची ओळख पब्लिकने विसरावी, असं वाटू लागलंय. भाई, डॉन ही थरकाप उडवणारी नावं आता त्यांना नको आहेत, त्यांना हवी आहे प्रेस्टिजवाली ओळख... त्यामुळेच भाईचे झालेत भाऊ आणि नानाचे झालेत शेटजी...बाकी फोनाफोनी आणि कामं तीच.

वांग्या म्हटल्यावर आपलं डोकं फिरतं, असं अनिल परब याने कोर्टाला सादर केलेल्या याचिकेत म्हटलं आहे. छोट्या शरीरयष्टीमुळे त्याला वांग्या असं नाव पडलंय. या याचिकेमुळे अंडरर्वल्डमधील भाईंच्या मागील नावाचा रंजक इतिहास पुन्हा एकदा चचेर्त आलाय.

गुन्हेगारी जगतातील काही टोपणनावं अत्यंत गमतीशीर असतात. बारक्या, थोट्या, पोत्या, कुत्ता, अंड्या, लंगडा, हड्डी, रावण, रग्गड, अशी मोठी नामावली आहे. अशा टोपणनावाची सुरुवात कशी झाली, हे नक्की कोणालाही सांगता येणार नाही. पण गुंडाच्या वागण्या-बोलण्यावरून अशी नावं आली असावीत. सिद्धिविनायक मंदिरासमोरील यादव पाटील वाडीतील कुख्यात सुहास भाटकर हा पोत्या म्हणून ओळखला जात होता. मंदिरात तो पोत्यातील नारळ उचलायचा म्हणून पोत्या किंवा पोत्यात कोंबून मारतो म्हणून पोत्या या दोन कारणांमुळे हे नाव पडलं, असं सांगतात. मुंबईत गँगवॉर भडकण्यापूवीर् पोत्या नावाचं मोठं प्रस्थ होतं. दादरचा अमर नाईक रावण आणि बापट नावाने ओळखला जात होता. अत्यंत क्रूर म्हणून रावण म्हटलं जायचं. अमर नाईक दुश्मनाला अत्यंत क्रूरपणे संपवायचा म्हणून रावण नावाने फेमस झाला. दादरमध्ये फेरीवाल्यांशी भाव करताना बापटचा भाव करण्याची पद्धत अमरने आणली. त्यामुळे बापट कंपनी म्हणून अमरची गँग ओळखली जायची. अश्विन नाईकला आज काही जण भाऊ म्हणून हाक मारतात. पण गँगवॉरमध्ये शिरण्यापूवीर्चे त्याचे मित्र त्याला खोम्या किंवा काळ्या नावाने संबोधतात. या नावाने हाक मारण्याची इतरांची हिम्मत होत नाही. त्यांच्याच टोळीतील रम्या भोगले याला डॉक्टर आणि चेअरमन बोलवायचे. अश्विन नाईक टोळीतला जनार्दन सकपाळ सध्या 20 ते 22 मर्डर केसमध्ये जेलमध्ये आहे, पण तिथे तो डी म्हणून ओळखला जातो. कारण त्याने गळ्यात डी आद्याक्षराचं लॉकेट घातलंय.

छोटा राजन टोळीतील अवधूत भोंडे हा महाराज म्हणून टोळीत ओळखला जायचा. रमा नाईक समोरच्याला बावा हाक मारायचा. आजही गुन्हेगारी जगतात क्या बावा, कैसा है, अशी बोलण्याची पद्धत आहे. आता नगरसेवक झालेला सुनील घाटे हा भाईऐवजी सुनीलभाऊ झाला, तरी दगडी चाळीत सुनील घाटेला आजही त्याचे काही मित्र बावा नावाने हाक मारतात.

चेंबूरच्या टिळकनगरात तर तीन राजन होते. एक बडा राजन, छोटा राजन आणि चिकना राजन. छोटा राजन म्हणजेच राजन निकाळजे हा नाना, सीआर म्हणून ओळखला जात असला, तरी त्याला आता शेठजी म्हणून संबोधलं जातं. शेठजींचा फोन आला होता, असं हल्ली सांकेतिक भाषेत बोललं जातं. दाऊद इब्राहिमच्या टोळीतील गँगस्टर्सची नावं सलीम कुत्ता, सलीम हड्डी, सलीम बॅटरी, सलीम कुर्ला, अशी होती. दाऊदच्या भरगच्च मिशीमुळे त्याला मुछ्छड म्हणायचे. पण आता मुछ्छड म्हटलेलं त्याला आवडणार नाही, कारण आता अगदी अनिल परबलाही वांग्या म्हटलेलं आवडत नाही!

 
</text>
</doc>
