<doc>
<docno>1148898.cms.txt</docno>
<text>
 
महाराष्ट्र
लोकांची करमणूक अन्...
[ Tuesday, June 21, 2005  11:08:32 pm]


नाशिक (म. टा. प्रतिनिधी) : मतदार याद्या आणि गोंधळ यांचे अनन्य नाते असावे याची प्रचीती पुन्हा एकदा येत असून नाशिक जिल्ह्यातील मतदार याद्यांमध्ये दोन लाख चाळीस हजार नावांची द्विरुक्ती झाल्याचे निदर्शनास आले आहे. अशा दुहेरी मतदारांना नोटिस बजावण्याची मोहीम सध्या सुरू असून या नोटिसांवरील अद्भूत पत्त्यांमुळे लोकांची करमणूक तर कर्मचाऱ्यांची दमछाक होत आहे.

या द्विरुक्ती प्रकरणात महापालिकेसह विविध खात्यांचे कर्मचारी जुंपण्यात आले आहेत. अनेक मतदार राहण्याची जागा बदलल्यावर नव्या ठिकाणी नाव नोंदणी करतांना आधीच्या ठिकाणचे नाव रद्द करण्याची काळजी घेत नाहीत. मतदार नोंदवून घेताना सरकारी यंत्रणेकडूनही त्याबाबत फारशी काळजी घेतली जात नाही. त्याचप्रमाणे काही जणांनी राहण्याचे ठिकाण बदलले नसले तरी त्यांचे नाव यादीत दोनदा आले असल्याची तक्रार होत आहे. अशा मतदारांशी संपर्क साधून त्यांचे नाव ऐच्छिक ठिकाणी नोंदवून घेण्याचे आदेश सरकारी कर्मचाऱ्यांना देण्यात आले आहेत.

या मोहिमेसाठी सरकारने नोटिसचा छापील मसुदा तयार केला आहे. त्यावर मतदाराचे नाव आणि पत्ताही कम्प्युटरद्वारे छापण्यात आला आहे. खेड्यात किंवा छोट्या गावात कुठलाही पत्ता शोधणे फारसे अवघड ठरत नाही. मात्र, पंधरा लाखांच्या आसपास लोकसंख्या असलेल्या नाशिकसारख्या महानगरात केवळ 'उपेंदनगर, मनपा शाळेच्या पूवेर्कडील परिसर, अकल डेअरी समोर नाशिक 422010' अशा पत्त्याच्या आधारे मतदारांचा शोध घेणे कर्मचाऱ्यांसाठी डोकेदुखी होऊन बसली आहे.

या पत्त्यांमध्येही नावांच्या अनेक चुका आहेत. उदाहरणार्थ, वरील पत्त्यामध्ये 'अतुल डेअरी'ऐवजी 'अकल डेअरी' असा उल्लेख आहे. तर उल्लेख केलेल्या पत्त्यापासून मतदार बराच दूर राहणारा आहे. अशा एकेक नमुनेदार पत्त्यांच्या आधारे एकेक मतदार शोधून काढण्यास कर्मचाऱ्यांचे चार चार तास खचीर् पडत आहेत. या पत्त्यांचे हे लघुरूप करताना सरकारी यंत्रणेने कुठले निकष लावले हा संशोधनाचा विषय झाला आहे.

 
</text>
</doc>
