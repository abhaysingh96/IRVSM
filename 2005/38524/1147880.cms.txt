<doc>
<docno>1147880.cms.txt</docno>
<text>
 
देश-विदेश
राजस्थानात 'व्हॅलेन्टाइन डे' 'सण'!
[ Tuesday, June 21, 2005  12:09:02 am]


जयपूर (वृत्तसंस्था) : 'व्हॅलेन्टाइन डे' म्हणजे भारतीय संस्कृतीवर पाश्चिमात्य संस्कृतीचे आक्रमणच' अशी तमाम हिंदुत्ववाद्यांची भूमिका असताना भारतीय जनता पक्षाची सत्ता असलेल्या राजस्थानात एका कॅलेंडरने राज्य सरकारपुढे वेगळाच पेच उभा केला आहे. राज्यातील 'जिल्हा प्राथमिक शिक्षण कार्यक्रम' विभागाने तयार केलेल्या या कॅलेंडरमध्ये 'व्हॅलेन्टाइन डे'चा समावेश सणांच्या यादीत करण्यात आल्याने हिंदुत्ववादी संतापले आहेत.

राजस्थानातील शाळा सुरू होत असताना 'जिल्हा प्राथमिक शिक्षण कार्यक्रम' विभागाने विविध सण व उत्सव, जयंत्या, पुण्यतिथ्या यांची जंत्री असलेले कॅलेंडर प्रसिध्द केले आहे. या अशा दिवसांची संख्या 130 आहे. याच जंत्रीत 14 फेब्रुवारी हा 'व्हॅलेन्टाइन डे' सण म्हणून दर्शवण्यात आला आहे. प्रारंभी ही बाब फारशी कुणाच्या लक्षात आली नव्हती, मात्र येथील एका स्थानिक वृत्तपत्राने त्याकडे लक्ष वेधल्यानंतर त्यावर मतमतांतरे उमटली.

हिंदुत्ववाद्यांकडून त्यावर तीव्र प्रतिक्रिया उमटू लागताच राज्याचे वनमंत्री एल. एन. दवे यांनी त्यावर सोमवारी तातडीने सारवासारव केली. या कॅलेंडरमध्ये नक्की काय छापले आहे ते आम्ही पाहू आणि 'व्हॅलेन्टाइन डे'चा समावेश त्यात 'सण' म्हणून केला असेल तर तो गाळला जाईल, असे ते म्हणाले. 'व्हॅलेन्टाइन डे' ही पाश्चिमात्य संस्कृती आहे आणि भारतातील कॅलेंडरमध्ये त्याचा समावेश होणार नाही, अशी पुस्तीही त्यांनी जोडली.

कॅलेंडर काँग्रेसच्या राजवटीतील असावे!

 
</text>
</doc>
