<doc>
<docno>1147883.cms.txt</docno>
<text>
 
महाराष्ट्र
पंढरपूरच्या 'दर्शनसेतू'वर चर्चा
[ Tuesday, June 21, 2005  12:14:46 am]


पंढरपूर (म. टा. वृत्तसेवा): विठोबारायाच्या दर्शनासाठी येणाऱ्या भक्तांना पंढरपूरच्या रस्तोरस्ती नागमोडी रांगेत उभे राहावे लागण्याऐवजी दोन कोटी 60 लाख रुपये खर्चून चंदभागा नदीवर 'दर्शनसेतू' उभारावा आणि रांग मंदिरापासून थेट चंदभागेपार न्यावी, या प्रस्तावावर मंत्रालयात नगरविकास सचिवांनी बोलावलेल्या तातडीच्या बैठकीत चर्चा होणार असल्याचे सांगण्यात येते.

नगरविकास खात्याचे प्रधान सचिव नानासाहेब पाटील यांच्या अध्यक्षतेखाली होणाऱ्या या बैठकीत मंदिराशी संबंधित अन्य मुद्यांचा परामर्शही घेतला जाणार आहे. येथील सव्हेर् नं. 59च्या आठ एकर जागे भाविकांसाठी 'यूथ होस्टेल'बांधण्याकरिता ही जागा मंदिर समितीच्या नावे करण्याच्याही प्रस्तावावर चर्चा होऊ शकेल. मात्र, 'दर्शनसेतू' हाच महत्त्वाचा विषय ठरेल.

सध्या आषाढी एकादशीला लागणारी भाविकांची रांग आठ ते नऊ किलोमीटर असते. ही रांग पंढरपूर शहरातच, रस्त्यांवर असल्याने रांगेत घुसखोरी, चेंगराचेंगरीच्या तक्रारी भाविकांकडून नेहमीच होत असतात. रांग लावणे, रांगेतील शिस्त पाळणे, या कामाचा ताणही प्रशासनावर पडतो. त्याऐवजी मंदिरापासून चंदभागेच्या वाळवंटापर्यंत आणि पुढे नदीपार पूल बांधून या पुलावर रांगेची व्यवस्था करावी, अशी योजना आहे. ती तडीस नेण्याचे आश्वासन अलीकडेच नवस फेडण्यासाठी पंढरपुरात आलेले मुख्यमंत्री विलासराव देशमुख यांनी दिले होते; त्यामुळे बैठकीत हा विषय मागीर् लागणार, अशी आशा आहे. बैठकीला सोलापूरच्या जिल्हाधिकारी मनीषा वर्मा, मंदिर समितीचे अध्यक्ष अॅड. शशिकांत पागे, कार्यकारी अधिकारी दिलीप जगदाळे, पालिकेचे मुख्याधिकारी अनिल मुळे आणि संबंधित खात्यांचे अधिकारी उपस्थित राहणार आहेत.

 
</text>
</doc>
