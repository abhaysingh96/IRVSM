<doc>
<docno>1148895.cms.txt</docno>
<text>
 
देश-विदेश
धान्यसाठा आणि मान्सूनवर उच्चस्तरीय बैठक
[ Tuesday, June 21, 2005  11:07:10 pm]


नवी दिल्ली (वृत्तसंस्था) : अन्नधान्याचा उपलब्ध साठा आणि लांबलेल्या मान्सूनचा खरीप पिकावर झालेल्या परिणामाचा आढावा घेण्यासाठी पंतप्रधान डॉ. मनमोहन सिंग यांनी मंगळवारी उच्चस्तरीय बैठक घेतली.

पेट्रोल-डिझेलच्या दरवाढीचा धान्याच्या किंमतीवर झालेल्या परिणामाबद्दल कृषीमंत्री शरद पवार आणि अर्थमंत्री पी. चिदंबरम यांच्यासमवेत सिंग यांनी या बैठकीत विस्ताराने चर्चा केली. पाऊस येईपर्यंत शेतकऱ्यांनी वाट बघण्याचे धोरण ठेवावे व घाईघाईने पेरण्या करू नयेत, असे हवामान खात्याच्या अधिकाऱ्यांनी सांगितले. 2003मध्येही मान्सून लांबला होता. पण नंतर समाधानकारक पर्जन्यवृष्टी झाली. यंदाही नेमकी तशीच स्थिती असल्याने खरीप पिकाची काळजी करण्याचे कारण नसल्याचा दिलासा देण्यात आला.

आठवडाअखेरीस ईशान्य भारत तसेच कोकणच्या काही भागात मान्सून दाखल होईल, असा अंदाज आहे.

 
</text>
</doc>
