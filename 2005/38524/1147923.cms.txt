<doc>
<docno>1147923.cms.txt</docno>
<text>
 
महामुंबई
गिरणजमिनींची कोट्यवधींना विक्री
[ Tuesday, June 21, 2005  12:56:46 am]


मुंबई (म. टा. प्रतिनिधी): लाखो कामगारांच्या देण्यांचे वाद पार सुप्रीमकोर्टापर्यंत भिजत पडलेले असले आणि गिरण्यांच्या जमिनींच्या विभागणीचा मुद्दा ऐरणीवर आलेला असला तरी अखेर सोमवारी सरकारने राष्ट्रीय वस्त्रोद्योग महामंडळाच्या जमिनी लिलावात विक्रीस काढण्यास प्रारंभ केला आहे. दिल्लीच्या ज्वाला रिअॅलिटीज प्रा. लि. या कंपनीने लोअर परळच्या मुंबई टेक्सटाईल मिलची 17.5 एकर जागा सवोर्च्च बोली लावून 702.21 कोटी रुपयांना खिशात घातली आहे. तर ना. म. जोशी मार्गावरील अपोलो गिरणीच्या साडेसात एकर जमिनीसाठीची बोली मुंबईतील प्रसिध्द लोढा बिल्डर्सनी 180 कोटी रुपये लावून आपल्या पदरात पाडून घेतली आहे.

मुंबई टेक्सटाईल मिलची जमीन घेणारी ज्वाला रिअॅलिटीज ही डीएलएफ या दिल्लीस्थित बिल्डर-विकासकाने मुंबईतल्या गिरणजमिनी ताब्यात घेण्यासाठीच म्हणून खास निर्माण केेली गेलेली कंपनी असून त्यांनी हा पहिलाच सौदा पटवला आहे. याच जमिनीसाठी दुसरी मोठी बोली दोस्ती ग्रुप आणि पारसनाथ ग्रुपने 621 कोटी रुपयांसाठी लावली होती. अन्य बोली लावणाऱ्यांत महिंद जेस्को, विकास ओबेराय, दिवाण हाऊसिंग, गॅलॅक्सी आणि इंडिया बुल्स या रथी महारथींचा समावेश होता. गिरण्यांची 600 एकर जमीन सरकार बिल्डर्सच्या घशात घालण्यास निघाले असल्याची टीका उद्ध्वस्त गिरणी कामगारांकडून केली जात असतानाच बिल्डर लॉबीने लावलेल्या या कोट्यवधींच्या बोलीने सरकारी धोरणांची पुढील दिशाच जणू स्पष्ट केली आहे.

सुप्रीम कोर्टाने गेल्याच महिन्यात बंद पडलेल्या 5 गिरण्यांच्या जमिनी विकण्यास हिरवा कंदील दाखवला होता, त्यानुसारच हा सौदा झाल्याचे मानण्यात येते. या दोन्ही गिरण्यांच्या व्यवहारातील गिरणीमालकांच्या हिश्श्याची रक्कम त्यांच्यापर्यंत पोचती होण्यासाठी अनेक कायदेशीर बाबींची पूर्तता आवश्यक आहे असे वस्त्रोद्योग महामंडळाचे दक्षिण विभागीय व्यवस्थापकीय संचालक व्ही. के. त्रिपाठी यांनी सांगितले. गिरण्यांच्या जमिनींपैकी एक तृतीयांश जमीन म्हाडास तसेच एक तृतीयांश जमीन नागरी सुविधांसाठी महानगरपालिकेच्या ताब्यात देणे अपेक्षित आहे. सोमवारच्या या सौद्यामुळे सरकार या फॉर्म्युल्याप्रमाणे व्यवहार करणार की सर्वच गिरणजमीन बिल्डरांच्या झोळीत पडणार असा प्रश्ान् उभा राहिला आहे.

 
</text>
</doc>
