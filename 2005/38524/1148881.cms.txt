<doc>
<docno>1148881.cms.txt</docno>
<text>
 
लेख
ममतांची विरलेली स्वप्ने
[ Tuesday, June 21, 2005  10:54:30 pm]


पश्चिम बंगालमधील सत्तारुढ डाव्या आघाडीला समर्थ पर्याय उभा करण्याची महत्त्वाकांक्षा बाळगणाऱ्या ममता बॅनजीर् यांच्या तृणमूल काँग्रेससाठी रविवारी पार पडलेल्या कोलकाता व अन्य दोन पालिकांच्या निवडणुका म्हणजे एकप्रकारे 'जिंकू किंवा मरू' अशीच कसोटी होती. पुढील वषीर् होणाऱ्या विधानसभा निवडणुकांच्या दृष्टीने अतिशय महत्त्वाच्या ठरणाऱ्या या निवडणुकांबद्दल राज्यातील राजकीय वर्तुळात स्वाभाविकपणे बरीच उत्सुकता होती.

अलीकडेच राज्यात झालेल्या ग्रामपंचायत निवडणुकांमध्ये विजयी घोडदौड केलेल्या डाव्या आघाडीची स्थिती या निवडणुकीत कशी राहील, याचेही औत्सुक्य होते. यापैकी सर्वात महत्त्वाची होती, ती कोलकता महानगर पालिका. तिथे सन 2000पासून तृणमूल काँग्रेस आणि भारतीय जनता पक्षाच्या आघाडीने सत्ता टिकवली होती. मात्र रविवारच्या निवडणुकीत डाव्या आघाडीने स्पष्ट बहुमत मिळवून ममतांची स्वप्ने प्रत्यक्षात उतरू दिली नाहीत. त्याचवेळी विधाननगर पालिका स्वत:कडे राखण्यातही डाव्या आघाडीला यश मिळाले आहे. तर उत्तरपाडा-कोटरंग पालिका पुन्हा तृणमूलच्या ताब्यात राहिली आहे.

यापैकी विधाननगर पालिका निवडणूक गाजली, ती मतदानाच्या दिवशी झालेल्या पोलिस कारवाईमुळे. या पालिका निवडणुकीत काही ठिकाणी मतदान केंदे बळकावण्याचे प्रकार घडल्यानंतर धडक कृती दलाच्या पोलसांनी लाठीहल्ल्याचे अस्त्र उपसले आणि त्यामध्ये राज्यातील सत्ताधारी डाव्या आघाडीचे खासदार अमितवा नंदी (मार्क्सवादी कम्युनिस्ट पक्ष) आणि माजी मुख्यमंत्री ज्योती बसू यांचे खाजगी सचिव जयकृष्ण घोष हे जखमी झाले. या प्रकाराबद्दल, म्हणजे पोलिसी बळाच्या वापराबद्दल, माजी मुख्यमंत्री व पक्षाचे ज्येष्ठ नेते ज्योती बसू यांनीच आपल्या पक्षाच्या सरकारला कानपिचक्या दिल्या. या पालिका निवडणुकीसाठी एवढ्या मोठ्या प्रमाणात पोलिस तैनात करण्याला बसू यांचा तीव्र आक्षेप होता. (राज्य सरकारने दहा हजार पोलिस विधाननगर पालिका निवडणुकीसाठी तैनात केले होते.) अर्थात पक्षाने मुख्यमंत्री बुद्धदेव भट्टाचार्र्य यांची पाठराखण करत पोलिस बंदोबस्ताचे समर्थन केले असले, तरी आगामी विधानसभा निवडणुकांच्या पार्श्वभूमीवर विरोधकांना आयताच एक विषय मिळवून दिला आहे. विधाननगर पालिकेच्या 23 पैकी 18 जागा डाव्या आघाडीने आणि उर्वरित पाच जागा तृणमूल काँग्रेसने जिंकल्या आहेत. तर उत्तरपाडा-कोटरंग पालिकेच्या 24 पैकी 17 जागी तृणमूलने विजय मिळवला.

या तीन पालिकांपैकी कोलकाता महानगर पालिकेची निवडणूक सर्वात महत्त्वाची होती. 141 सदस्यांच्या या पालिकेत गेल्यावेळी 57 जागा जिंकून सर्वात मोठा पक्ष राहिलेल्या तृणमूल काँग्रेसने भारतीय जनता पक्षाच्या मदतीने सत्ता मिळवली होती. यावेळी तृणमूलने 42, तर भाजपने तीन जागा जिंकल्या. तर मार्क्सवादी कम्युनिस्ट पक्ष 59 जागा मिळवून पालिकेतील सर्वात मोठा पक्ष ठरला आहे. डाव्या आघाडीने स्पष्ट बहुमतापेक्षा तीन जागा अधिक जिंकून (एकूण 74) पाच वर्षांनंतर कोलकाता पालिकेची सत्ता तृणमूलकडून खेचून घेतली आहे.

निवडणुकीपूवीर्च तृणमूल काँग्रेसमध्ये असंतोषाचा उदेक होऊन कोलकात्याचे मावळते महापौर सुब्रता मुखजीर् यांनी पक्षाशी काडीमोड घेत 'पश्चिम वंग उन्नयन मंच' स्थापन केला होता. डाव्या आघाडीला पर्याय उभारण्याच्या उद्देशाने सुब्रता यांनी मग केंदातील 'संयुक्त पुरोगामी आघाडी'च्या धतीर्वर राज्यात 'संयुक्त लोकशाही आघाडी' तयार केली. या आघाडीत त्यांनी काँग्रेस, राष्ट्रवादी काँग्रेस, समाजवादी पक्ष आणि लोकशाही समाजवाद्यांना सामील करून घेतले. सुब्रता स्वत: विजयी झाले असले, तरी त्यांच्या मंचाला चारच जागा जिंकता आल्या. तर काँग्रेसने 13 जागी विजय मिळवला.

सन 1985पासून (1990चा अपवाद सोडता) आत्तापर्यंत एकदाही एकाच पक्षाने कोलकाता पालिकेवर वर्चस्व मिळवलेले नाही. म्हणजेच गेली दोन दशके पश्चिम बंगालमध्ये पालिका पातळीवरही आघाडीचेच राजकारण वरचढ ठरले आहे. केवळ कोलकात्यातच नव्हे, तर एकंदरीतच देशभरात आगामी काही वषेर् आघाडीच्याच राजकारणाची असल्याची भविष्यवाणी करीत सुब्रता यांनी यावेळी 'संयुक्त लोकशाही आघाडी'ला जन्म दिला होता. राज्यात डाव्या आघाडीला खरोखरच पर्याय उभा करण्याची ताकद केवळ ममता बॅनजीर्ंकडेच आहे, हे सूचकपणे मान्य करणाऱ्या सुब्रता मुखजीर्ंनी निवडणुका ऐन तोंडावर आल्या असताना तृणमूल काँग्रेसशीही मैत्रीचा प्रस्ताव ठेवला. एवढेच नव्हे, तर डाव्या आघाडीला पराभूत करण्यासाठी राज्यातील अन्य सर्व पक्षांनी एकच आघाडी करण्याची गरज प्रतिपादित करताना कोलकात्याचे आगामी महापौरपद तृणमूलला देण्याचीही तयारी दर्शवली होती. सुब्रतांच्या या राजकीय खेळीला ममतांनी प्रतिसाद दिला नाही. अर्थात, जाहीर निकाल पाहता, असा प्रतिसाद दिला असता तरी डाव्या आघाडीला सत्ता मिळण्यापासून ममता थोपवू शकल्या नसत्या. पंचायत निवडणुकांपाठोपाठ आता पालिका निवडणुकांमध्येही सरशी मिळवून डाव्यांनी ममता बॅनजीर्ंचे आव्हान होत्याचे नव्हते केले आहे. त्यामुळे ममतांना आगामी विधानसभा निवडणुकांसाठी केवळ आक्रस्ताळी बडबड वा डाव्यांना पर्यायाचे स्वप्नरंजन न करता ठोस काम आतापासूनच करावे लागणार हे स्पष्ट झाले आहे.

 
</text>
</doc>
