<doc>
<docno>1148875.cms.txt</docno>
<text>
 
धावते जग
गर्दुल्ल्यांना आवरा
[ Tuesday, June 21, 2005  10:50:22 pm]


मुंबईत काही विशिष्ट रस्त्यांवर अथवा भागातून आपण गेलो तर गर्दुल्ल्यांची संख्या बऱ्याच प्रमाणात दिसते. रेल्वे रूळांलगत तर ते आढळतातच. त्यांच्यावर कारवाई केली तरी काही काळाने ते पुन्हा त्याचजागी येऊन परिसर अस्वच्छ करतात. हे गर्दुल्ले कोठेही दिसतात. रस्त्यांवर भर गदीर्च्या परिसरांतही आणि रात्री निर्जन अशा मैदानांतही. त्यांना पकडण्याचे काम मुंबई पोलिसांची तुकडी करते. एक निरीक्षक, एक सहाय्यक निरीक्षक आणि पाच कॉन्स्टेबल्स या पथकात आहेत.

परंतु, त्यांचेही काम एका विचित्र कारणामुळे थांबल्याची बातमी सुजाण नागरिकांची अस्वस्थता आणखी वाढविणारी आहे. गर्दुल्ल्यांना पकडून घेऊन जाण्यासाठी तीस आसनांची बस पोलिसांकडे आहे. तिला ड्रायव्हर सापडत नसल्याने ती जागेवरच उभी आहे. पर्यायाने अंमली पदार्थ खुलेआम सेवन करणाऱ्यांचे फावले आहे. पोलिस दलात मुळात कर्मचाऱ्यांची संख्या कमी, वेतनही कमी. तीस आसनी बससाठी निष्णात ड्रायव्हरची गरज असते.

तो नसल्याने या पथकाचे काम पाच महिन्यांतच थांबले आहे. या काळात त्यांनी चारशे गर्दुल्ल्यांना पकडले होते. त्यामुळे शहरातील दरोडे आणि चोऱ्यांचे प्रमाण कमी झाले आणि लोकांवरील किरकोळ हल्ल्यांचे प्रमाणही कमी झाले, असा पोलिसांचा दावा आहे. मलबार हिल, लॅमिंग्टन रोड, पेडर रोड, मरीन ड्राइव्ह येथे गुन्ह्यांचे प्रमाण कमी झाले, असे सांगण्यात येत असले तरी या भागात प्रामुख्याने उच्चभ्रू लोक राहतात. तेथील गर्दुल्ले पकडून त्यांना दिलासा देण्यात आला असला तरी उपनगरांतही हे पदार्थ घेणाऱ्या लोकांचे प्रमाण जास्त आहे, हे लक्षात घेतले पाहिजे.

मुंबईत जेजे फ्लायओव्हर, केनेडी ब्रिज, गेटवे ऑफ इंडियाजवळची काही ठिकाणे, धोबी तलाव आणि पायधुणीसारख्या काही भागांत हे गर्दुल्ले लपत असतात अथवा उघडपणे वावरत असतात. उपनगरांत अनेक ठिकाणी उड्डाणपूल झाले आहेत. त्याच्याखालील जागेचा योग्य तो उपयोग करण्याची सोय मात्र केली गेलेली नाही. ही संधी गर्दुल्ल्यांनी बरोबर साधली आहे. त्यांना आवरण्यासाठी पोलिसांची गाडी सतत धावती राहिली पाहिजे. रोजचा बंदोबस्त अथवा कैद्यांची ने-आण करण्यासाठी त्यांच्या गाड्या अधिक वापरल्या जात असल्या तरी गर्दुल्ल्यांसाठी नियमित वाहन व ड्रायव्हर दिला जाईल, हे संबंधितांनी पाहिले पाहिजे.

 
</text>
</doc>
