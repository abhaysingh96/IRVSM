<doc>
<docno>1148896.cms.txt</docno>
<text>
 
देश-विदेश
दिल्लीत टिकटिकतोय 'टाइमबॉम्ब'
[ Tuesday, June 21, 2005  11:07:41 pm]


नवी दिल्ली (टाइम्स वृत्त) : दिल्ली नावाच्या टाइमबॉम्बचा केव्हाही स्फोट होईल, अशीच सारी परिस्थिती आहे. देशविघातक कारवाया, शस्त्रास्त्रांचे साठे, कधी खुलेआम फिरणारे तर कधी गजाआड राहूनही विध्वंस घडवून आणणारे अतिरेकी यासंदर्भात दिल्लीचा हल्ली वारंवार उल्लेख होऊ लागलाय आणि 'दहशतवाद्यांचा स्वर्ग' म्हणून दिल्ली ओळखली जाऊ लागली.

दिल्लीच्या वायव्येस उत्तमनगर येथील 'लष्कर- ए-तोयबा'च्या तळावर दिल्ली पोलिसांच्या विशेष पथकाने छापा टाकल्यानंतर झालेल्या चकमकीत तीन दहशतवादी ठार झाले. त्यांच्याकडे डेहराडूनच्या 'इंडियन मिलिटरी अकॅडमी' उद्ध्वस्त करण्याच्या योजनेचे कागद मिळाले व शस्त्रास्त्रांचा मोठा साठाही जप्त झाला. ही आणि अशा अनेक घटना...

दिल्लीत दहशतवादी कारवायांचा आलेख उंचावत असल्याचे खुद्द पोलिसही मान्य करतात. यावषीर् पोलिसांनी 18 दहशतवाद्यांना अटक केली, तर पाचजण चकमकीत ठार झाले. आरडीएक्स, डिटोनेटर्स, एबीसीडी, इलेक्ट्रॉनिक टायमर्स, सॅटेलाइट फोन, एके रायफल्स, ग्रेनेड असा साठा बाळगणारा दहशतवादाचा 'जिवंत बॉम्ब' निकामी करणे दिल्ली पोलिस आणि गुप्तचर खात्याला जमले नाही, ही शरमेची बाब समजायची का?

दिल्ली आणि पंजाबमधल्या अतिमहत्त्वाच्या राजकीय नेत्यांच्या हत्येचा कट सुदैवाने यशस्वी होऊ शकला नाही. 'बब्बर खालसा' गटाचा भारतातील म्होरक्या जगतार सिंग याच्या अटकेनंतर खालसा टोळीच्या कटांची माहिती उघड झाली. पाकिस्तानमध्ये खालसाचा म्होरक्या वाधवा सिंग बब्बर आणि त्याचा जावई सतनाम सिंग याच्या मदतीने पाकव्याप्त काश्मीरमधून दिल्लीमध्ये आरडीक्सचा मोठा साठा तस्करीने आणला गेला. त्यातला 35 किलोचा साठा दिल्ली आणि पंजाबमध्ये पकडला गेला. उरलेल्या साठा अजूनही दिल्लीच्या दहशतवादी तळांमध्ये आहे.

दुबई किंवा अरब देशांमधून दहशतवाद्यांना हवाला रॅकेटच्या माध्यमातून पैसा पुरवला जातो. पाकिस्तानमधील एजंट आणि दिल्लीतील एजंटच्या मदतीने पैशाचे आणि आरडीक्सचे व्यवहार चालतात, अशी माहिती गुप्तचर तपासात मिळाली आहे.

काश्मीरच्या अव्याहत दहशतवादी कारवायांनी जेरीस आलेल्या केंद सरकारसमोर आता दिल्लीचा प्रश्ान् गंभीर बनतोय. संसदेवरील दहशवादी हल्ल्याकडे साऱ्या जगाचे लक्ष वेधले गेले. त्यानंतर राजधानीत अनेक घटना घडल्या.

छोट्यात छोट्या गोष्टीचे तीव्र पडसाद दिल्लीत उमटतात, हे लक्षात घेऊन काश्मीर, पंजाबनंतर दहशतवाद्यांनी दिल्लीला तळ करण्याचे ठरवले असावे. तपासात या विघातक कारवायांच्या योजनांमध्ये पाकिस्तानचा सहभाग असल्याचेही उघड झाले आहे, अशी माहिती पोलिस अधिकाऱ्यानेच दिली.

बांगला देशमधून आयएसआयमार्फत या लहान-मोठ्या कारवायांना मदत केली जाते. तिथून दिल्लीमध्ये फोफावणाऱ्या दहशतवादाला आयएसआयचाच आशीर्वाद असल्याचे पोलिस मानतात. सिनेमाघरांमध्ये झालेल्या दोन स्फोटांचे भीषण रूप बघता, ही कारवाई घडवून आणण्यासाठी 'बब्बर खालसा'ला भारतद्वेषी दुसऱ्या देशाकडून अर्थसहाय्य झाल्याचे स्पष्ट आहे.

खालसाचा प्रमुख वाधवा सिंग बब्बर पाकिस्तानमध्येच रहात असल्याने संशयाची सुई पाकवर एकवटली आहे. दिल्ली पोलिसांकडून तपासात होत असलेला हलगजीर्पणा, त्या पार्श्वभूमीवर होणारी दहशतवादी कृत्ये, पैशांचे आमीष दाखवून तरुण मुलांना दहशतवादी कृत्यांत सामील करून घेण्याचे प्रयत्न आणि पाकिस्तानच्या आएसआय संघटनेचा हात असल्याच्या संशयाने दिल्लीत पडद्याआड बरेच काही चालू आहे अशा भीतीने नागरिक हादरले आहेत. पण म्हणून काही घडण्याचीच वाट पहायची का?

 
</text>
</doc>
