<doc>
<docno>1148886.cms.txt</docno>
<text>
 
अग्रलेख
मुंबईचा लिलाव
[ Tuesday, June 21, 2005  10:56:48 pm]


मुंबईत सोने पिकते, असे म्हटले जाते, ते अगदी खरे आहे. याचे ताजे उदाहरण राष्ट्रीय वस्त्रोद्योग महामंडळाच्या मुंबई टेक्सटाइल मिलच्या जमिनीला आलेली तब्बल 702 कोटी रुपयांची किंमत. मध्य मुंबईतील मोक्याच्या जागी बंद पडलेल्या या गिरणीचा प्लॉट 17 एकरांचा आहे. गुरगावमधल्या ज्वाला रिअल इस्टेट प्रायव्हेट लिमिटेड नावाच्या कंपनीने जाहीर लिलावात बोली करून मिलच्या जागेवर ताबा मिळवला. एका प्लॉटला एवढी मोठी किंमत मिळण्याचा हा नवा विक्रम स्थापन झालेला असला, तरी त्यामुळे काही मुद्दे आणि काही प्रश्न निर्माण झाले आहेत, त्यांचा विचार आताच करणे आवश्यक ठरते. 1980 सालापासून मुंबईतील गिरण्या डबघाईला येऊ लागल्या.

नंतर 1882 साली डॉ. दत्ता सामंत यांच्या नेतृत्वाखाली मोठा संप झाला आणि शहरातील कापड उद्योगाची जणू मृत्युघंटाच वाजली. त्यानंतर एकामागोमाग एक अशा गिरण्या बंद होऊ लागल्या आणि गिरणी कामगारांचे कंबडे मोडून तो मुंबईतून हद्दपार होत गेला. एकेकाळी उद्मम नगरी म्हणून मानाने मिरवणारी मुंबई व्यापारी शहर बनले. गिरण्यांच्या जमिनींवर कुठे व्यापारी संकुले, कुठे मोठाले मॉल्स, डिस्कोथेक आणि बोलिंग क्लब्ज तर कुठे प्रशस्त निवासी इमले उभे राहिले. गिरणी मालकांसमोर आथिर्क समस्या निर्माण झाल्या, तेव्हा त्यांनी गिरण्यांच्या आधुनिकीकरणासाठी निधी उभारण्याकरिता गिरण्यांमध्ये असलेल्या अतिरिक्त जमिनीची विक्री करण्याची मागणी सरकारकडे वारंवार केली होती.

पण ती अव्हेरण्यात आली. मुंबईच्या नागरी सुविधांवर अधिक ताण पडू नये, हे त्याचे एक कारण आणि गिरणी मालक कामगारांची देणी चुकवणार नाहीत ही भीती, हे दुसरे कारण. आज 35 वर्षांनी सरकारच्या मालकीचे राष्ट्रीय वस्त्रोद्योग महामंडळच खाजगी विकासकांना व्यापारी दराने गिरण्यांच्या जमिनी विकू लागले आहे. आता मुंबईच्या नागरी सुविधांवर येणाऱ्या ताणाचे काय करणार? आणि बेकार झालेल्या कामगारांचे पुनर्वसन कोण करणार?

ज्या गिरणीच्या जमिनीचा लिलाव झाला, त्या मुंबई टेक्सटाइल मिलकडे 17 एकर जमीन होती. दक्षिण मुंबईतील प्रशस्त ओव्हल मैदान यापेक्षा केवळ सात एकर मोठे आहे. कापड गिरणीला खरेच इतकी मोठी जमीन लागते का? जेव्हा ही गिरणी चालत होती, तेव्हाही बरीच मोठा जमीन पडून होती. तिचा तेव्हाच नीट विनियोग केला असता, तर गिरणीचे आधुनिकीकरण झाले असते, ती किफायतशीर झाली असती व कामगारांचे रोजगारही बचावले असते. पण कामगार नेत्यांच्या अवास्तव मागण्या आणि सरकारच्या नजरेतील दीर्घदृष्टिदोष यामुळे सारे काही हातचे गेले.

आर्थर रोडवरच्या साडेसात एकरात पसरलेल्या अपोलो मिलच्या जमिनीला 180 कोटी रुपयांची बोली आली. याचा अर्थ एका वेळी मुंबई शहरातील ऐन मोक्याच्या ठिकाणची साडेचोवीस एकर जागा 882 कोटी रुपयांना विकली गेली. जे गुंतवणूकदार केवळ जमिनीसाठी इतकी मोठी रक्कम खर्च करू शकतात, ते त्यातून आणखी किमान 25 ते 30 पट फायदा मिळवणार, हे उघड आहे. याचा अर्थ या जमिनीवर येत्या काही वर्षांत 22 हजार कोटी रुपयांची उलाढाल होणार. या खेरीज दादरची कोहिनूर मिल आणि लोअर परळची एल्फिन्स्टन मिल यांच्या जमिनीही लवकरच विक्रीस बाजारात येणार आहेत.

या सर्व जमिनींवर जे प्रकल्प येतील, ते कोणत्याही स्वरूपाचे असले, तरी त्यामुळे रस्ते, पाणी, वीज या पायाभूत सोयींवर परिणाम होणारच. त्याबद्दल सरकार, महानगर विकास प्राधिकरण किंवा मुंबई महापालिका यांनी कोणत्या उपाययोजना करण्याचे ठरवले आहे, हे जनतेसमोर यायला हवे. मुंबईचे शांघाय, सिंगापूर, हाँगकाँग, पॅरिस वगैरे करण्याचे राज्यर्कत्यांच्या मनात आहे. शहर व शहराबाहेरच्या हुजुरांचा अशा योजनांना नेहमीच पाठिंबा असतो. प्रश्न हा आहे की, शांघाय करण्याच्या नादात मुंबईचे जोहान्सबर्ग झाले, तर त्याचा त्रास मुंबईकरांनाच होणार आहे.

अपोलो गिरणीच्या जमिनीवर निवासी संकुले उभारण्याचा मनोदय ही जमीन मिळवणाऱ्या लोढांनी व्यक्त केला आहे. मुंबईत झोपडपट्ट्या वाढल्याने नागरी जीवनाची मोडतोड झाली, हे सारे मान्य करतात. लोढांच्या संकुलांत श्रीमंतांची वस्ती होणार. ते जी वीज व पाणी वापरतील, त्यांचा बोजाही मुंबईच्या नागरी जीवनावर पडणारच. गरिबांमुळे पडणारा बोजा व श्रीमंतांनी निर्माण केलेल्या समस्या यात जर राज्यकतेर् श्रीमंतांचीच बाजू घेऊ लागले, तर कल्याणकारी राज्य संकल्पनेवरील जनतेचा विश्वास उडू लागेल. ते परवडणारे नाही. एकूण सोन्याची अंडी घालणाऱ्या मुंबई नावाच्या कोंबडीचाच लिलाव मांडला गेला असल्याने व ती कसायाच्याच हातात जात असल्याने कोंबडीचा जीव धोक्यात आला आहे.

 
</text>
</doc>
