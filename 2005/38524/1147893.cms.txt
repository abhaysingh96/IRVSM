<doc>
<docno>1147893.cms.txt</docno>
<text>
 
महाराष्ट्र
जागतिकीकरणाच्या रेट्याला सामोरे जा
[ Tuesday, June 21, 2005  12:30:22 am]


नाशिक (म. टा. प्रतिनिधी) : पाश्चात्य संस्कृतीच्या आक्रमणाने झाकोळलेल्या कला व्यवहाराला जपण्याबरोबरच जागतिकीकरणाच्या रेट्याला सामोरे जाण्याची जबाबदारी समकालीन कलावंतांवरही आहे, असे प्रतिपादन प्रख्यात समीक्षक आणि कादंबरीकार डॉ. भालचंद नेमाडे यांनी केले.

धनंजय गोवर्धने यांच्या 'नि:शब्द कोलाहल' या पुस्तकाचे प्रकाशन केल्यावर नेमाडे बोलत होते. आज मोठ्या प्रमाणावर अर्थव्यवहार हा कला-संस्कृतीच्या विकासासाठी खर्च होण्याची गरज आहे. त्यासाठी मोठ्या प्रमाणावरील सामाजिक जागृतीची गरज आहे, असे नेमाडे यांनी सांगितले. भाषेच्या शक्यतांचा वापर, याबरोबरच देशी परंपरा, कला व्यवहार, सामाजिक वास्तव यांचा साक्षेपी वेध नेमाडे यांनी त्यांच्या भाषणात घेतला. कादंबरी आणि कविता या वाङ्मय प्रकाराला चिरंतन मूल्य असल्याचे त्यांनी विशद केले.

चित्र आणि रंग यांच्या पलीकडील जाणिवांचा वेध शब्द घेतात. पण, त्यात अनुभवाचा, भाषेचा सोपेपणा आणण्याची गरज असल्याचे नेमाडे यांनी नमूद केले. ललित लेखनात प्रतिमा-उपमांचा अनावश्यक वापर बंद करण्याचा सल्लाही नेमाडे यांनी यावेळी दिला. 'उपसाहित्या'च्या नावाने होणारी भाराभर साहित्यनिमिर्ती ही तात्कालिक असते. अशा साहित्याला वाचकच नाकारतात. त्यासाठी चिंता करण्याचे कुठलेच कारण नाही, असा निर्वाळा त्यांनी दिला. समकालीन वास्तवात राजकीय पक्षांच्या जातीविषयक भूमिका आणि वर्तमानपत्रांच्या जबाबदारीविषयीही नेमाडे यांनी भाष्य केले.

यावेळी कादंबरीकार राजन गवस यांनी गोवर्धने यांच्या तरल आणि साध्या सोप्या शैलीतील लेखनाचा आकृतीबंध उलगडून दाखवला. भिडणाऱ्या लेखनाचा मूळ गाभा हा सजग अनुभव हाच आहे. भावनिक गोंधळापासून हे लेखन दूर आहे, असे गवस म्हणाले. यावेळी रंगनाथ पठारे यांनीही गोवर्धने यांच्या चित्र व शब्द प्रवासातील ठळक टप्प्यांचा वेध घेतला. गोवर्धने यांचे पुस्तक सुमती लांडे यांच्या शब्दालय प्रकाशनने प्रकाशित केले आहे.

 
</text>
</doc>
