<doc>
<docno>1147901.cms.txt</docno>
<text>
 
महामुंबई
मुख्यमंत्री' आबांचा कारभार सुरू
[ Tuesday, June 21, 2005  12:43:33 am]


मुंबई (म. टा. प्रतिनिधी) : प्रभारी मुख्यमंत्री म्हणून उपमुख्यमंत्री आर. आर. पाटील ऊर्फ आबा यांनी सूत्रे स्वीकारली, अन राज्यात मान्सूनचे आगमन झाले. आबा प्रभारी मुख्यमंत्री झाले तरी सामान्य प्रशासन विभागाची सूत्रे मात्र काँग्रेसच्याच मंत्र्याकडे आहेत. संपूर्ण नोकरशाही राष्ट्रवादी काँग्रेसच्या हातात जाणार नाही, यासाठी अन्य खात्याप्रमाणेच सामान्य प्रशासन विभागही काँग्रेसच्या मंत्र्याकडेच ठेवण्याची चतुराई मुख्यमंत्री विलासराव देशमुख यांनी अमेरिकेला रवाना होताना दाखवली आहे. मात्र, आपल्या धडाकेबाज निर्णयांमुळे लोकप्रिय असलेले आबा मुख्यमंत्र्याच्या अनुपस्थित कुठला धडका लावतात, याकडे मीडियाचे लक्ष लागले असतानाच, कॉलेजमधील रॅगिंगबाबत कठोर भूमिका घेणार असल्याचे आबांनी सांगून टाकले आहे.

निवडणुकीत आकड्यांचा खेळ जिंकूनही मुख्यमंत्रीपद काँग्रेसला देऊन राष्ट्रवादीला तडजोड करावी लागली. आता मुख्यमंत्री देशमुख तीन आठवड्यांसाठी परदेशात रवाना झाल्यावर राज्याचे प्रभारी मुख्यमंत्रीपद आबांच्या रुपाने राष्ट्रवादीकडे आले आहे. बुधवारी मंत्रिमंडळाची बैठक झाल्यास राष्ट्रवादीतील मुख्यमंत्रीपदाचे इच्छुक बडे नेते आबांच्या अध्यक्षतेखालील कॅबिनेट बैठकीस उपस्थित राहतील. यामुळे राष्ट्रवादीतही अस्वस्थतता आहेच. मात्र, पाटील यांच्याकडे प्रभारी मुख्यमंत्रीपद सोपविण्यात आले असले तरी त्यांना अधिकार मर्यादितच राहणार आहेत.

प्रभारी मुख्यमंत्री पाटील यांचा कामकाजाचा पहिला दिवस तसा शांततेच गेला. मंत्रालयात फारशा मीटिंग्ज नव्हत्या. मात्र, विना अपॉइटमेंट भेटायला येणाऱ्या लोकांचे प्रमाण पाटील यांच्याकडे नेहमीच भरपूर असते. तसे चित्र आजही होते. आपण प्रभारी मुख्यमंत्री झाल्याबरोबर राज्यात पावसाला सुरुवात झाली, याकडे लक्ष वेधले असता, सावधतेने ते म्हणाले, 'नाही, मुख्यमंत्री असतानाच पहिली सर येऊन गेली होती!' मात्र, पाऊस उशिरा आल्याने उद्या मंगळवारी संबधित अधिकाऱ्यांची बैठक घेण्याचा आदेश देतानाही ते दिसत होते.

 
</text>
</doc>
