<doc>
<docno>1148874.cms.txt</docno>
<text>
 
क्रीडा
गांगुलीबाबत मात्र कपिल चिडीचूप
[ Tuesday, June 21, 2005  10:49:30 pm]


चंदीगड (वृत्तसंस्था) : सचिन तेंडुलकरचा खेळ उतरणीला लागला असल्याचे सांगणाऱ्या कपिलदेव यांनी सौरभ गांगुलीच्या फॉर्मबाबत मात्र वक्तव्य करण्यास नकार दर्शवला. 'हे काम निवड समिती सदस्य तसेच प्रशिक्षकाचे आहे', असे त्यांनी सांगितले. गांगुलीला कर्णधारपदी ठेवावे का, या प्रश्नाला बगल देत कपिल म्हणाले, 'देशहिताला प्राधान्य द्यायला हवे'.

नवे प्रशिक्षक गेग चॅपल यांना पुरेसा वेळ द्यायला हवा, असेही त्यांनी सांगितले. तीन महिन्यांच्या अवधीनंतर त्यांच्याबाबत बोलणं उचित ठरेल. आता त्यांना पाठिंबा द्यायला हवा असे ते म्हणाले.

तेज, मध्यमगती गोलंदाजांचा दुखापतींनी पिच्छा पुरवला आहे. याबाबत कपिल देव म्हणाले, त्यांनी माझ्याशी बातचीत केली तर मी त्यांना काही टिप्स देऊ शकेन. प्रत्येक क्रिकेटपटूला आपल्याला झेपेल, अशा तऱ्हेनेच गोलंदाजी करायला हवी. मला जे जमेल ते दुसऱ्यालाही जमेल असे नाही आणि असे करणे योग्यही नाही. प्रत्येकाच्या गरजा वेगळ्या असतात आणि त्यानुसार प्रत्येकाने काळजी घ्यायला हवी असेही कपिल यांनी बोलून दाखवले.

सध्याचे मध्यमगती भारतीय गोलंदाज जादा वन डे सामने खेळताहेत या मताशी त्यांनी सहमती दर्शविली नाही. ते जादा सामने खेळताहेत, असे मला वाटत नाही असे सांगून कपिल देव म्हणाले जो व्यवसाय तुम्ही स्वीकारलाय तो तुम्ही निष्ठेने चालवायला हवा. तेज गोलंदाजाला थकवा वाटू लागला तर त्याने तसे सांगायला हवे.

 
</text>
</doc>
