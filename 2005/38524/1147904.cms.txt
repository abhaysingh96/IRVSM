<doc>
<docno>1147904.cms.txt</docno>
<text>
 
महामुंबई
पेट्रोलपंपांचा 'चक्काजाम'
[ Tuesday, June 21, 2005  12:44:26 am]


मुंबई (म. टा. प्रतिनिधी) : पेट्रोल आणि डिझेलच्या विक्रीवरील कमिशन वाढवून देण्याच्या मागणीसाठी मुंबईसह देशभरातील पेट्रोलपंप चालकांनी सोमवारी एक दिवसाचा लाक्षणिक बंद पुकारला होता. मागणीचा तातडीने विचार न झाल्यास 18 जुलैपासून बेमुदत बंद पुकारण्याचा इशारा देण्यात आला आहे.

मुंबईतल्या 253 पेट्रोलपंपांपैकी 240 पेट्रोलपंप डिलर्समार्फत चालविले जातात. उर्वरीत पेट्रोलपंप तेल कंपन्यांच्या मालकीचे आहेत. राज्यातील 1 हजार 700 पेट्रोलपंप सोमवारी बंद होते, असे 'पेट्रोल डिलर असोसिएशन'चे अध्यक्ष रवी शिंदे म्हणाले. पेट्रोलपंपांच्या आथिर्क उलाढालीवर कमिशन देण्याची मागणी असून याबाबत पेट्रोलियम मंत्रालयाशी चर्चा सुरू असल्याचे त्यांनी सांगितले.

रविवारी मध्यरात्रीपासून पेट्रोपपंप चालकांचा संप सुरू झाला. पेट्रोलपंप चालकांची देशपातळीवर फेडरेशन असून फेडरेशनच्या वतीने पेट्रोलियम मंत्रालयाला मागण्यांचे निवेदन सादर करण्यात आले आहे. सध्या पेट्रोलपंप चालकांना प्रति लिटर पेट्रोल आणि डिझेलच्या विक्रीवर कमिशन देण्यात येते, पण एकूण आथिर्क उलाढालीवर कमिशन देण्याची मागणी पेट्रोलपंप चालकांनी केली आहे.

 
</text>
</doc>
