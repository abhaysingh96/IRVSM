<doc>
<docno>1147879.cms.txt</docno>
<text>
 
देश-विदेश
खलिस्तानवाद्यांनी बदलली 'कार्य'पध्दती!
[ Tuesday, June 21, 2005  12:08:07 am]


चंदिगड (वृत्तसंस्था) : खलिस्तानवादी शक्ती पंजाबात पुन्हा एकदा सक्रीय झाल्या असून त्यांनी त्यांच्या कारवायांच्या पध्दती पूर्णपणे बदलल्या आहेत, असे पंजाब पोलिसांकडून सांगण्यात आले. या खलिस्तानवाद्यांच्या विरुध्द जोरदार मोहीम हाती घेत गेल्या पंधरवड्यात राज्यात 24 अतिरेक्यांना अटक केल्याची माहितीही पोलिसांनी दिली आहे.

पंजाबचे पोलिस महासंचालक एस.एस. विर्क यांनी सोमवारी येथे पत्रकारांना ही माहिती दिली. दिल्लीतील चित्रपटगृहांमधील स्फोट प्रकरणी देविंदर सिंग आणि जतिंदर सिंग यांना अटक करण्यात आल्यानंतर राज्य पोलिसांनी स्वतंत्ररित्या तपास हाती घेतला आणि त्यादरम्यान 'बब्बर खालसा इंटरनॅशनल' या अतिरेकी संघटनेच्या 24 सदस्यांना अटक करण्यात आली.

खलिस्तानवाद्यांच्या अतिरेकी संघटनेत सहभागी होणाऱ्यांना दाढी राखणे आतापर्यंत अनिवार्य होते. मात्र ही अट त्यांनी आता काढून टाकली आहे. त्यामुळे बिनदाढीचे अतिरेकी आता दिसू लागले आहेत, अशी माहिती त्यांनी दिली. त्याशिवाय 'बब्बर खालसा इंटरनॅशनल'मध्ये आता हिंदूंनाही प्रवेश मिळू लागला आहे, असे त्यांनी सांगितले.

 
</text>
</doc>
