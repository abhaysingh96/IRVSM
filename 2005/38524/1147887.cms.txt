<doc>
<docno>1147887.cms.txt</docno>
<text>
 
महाराष्ट्र
मल्लापुरेला दोन वर्षे सक्तमजुरी
[ Tuesday, June 21, 2005  12:21:58 am]


नाशिक (म. टा. प्रतिनिधी) : आई आणि मुलगी यांचे मृतदेह घरातच दडवून ठेवण्याऱ्या मीनाक्षी मल्लापुरे हिला न्यायालयाने दोन वर्षे सक्तमजुरी आणि अडीच हजार रुपये दंडाची शिक्षा सुनावली आहे. त्या दोघींचा खून केल्याचा मीनाक्षीवरील आरोप न्यायालयात सिद्ध होऊ शकला नाही.

नाशिकरोडच्या डावखर वाडीत म्हसोबा मंदिरामागील प्रधाननगरमध्ये 'माऊली' बंगल्यात साठ वषीर्य आई आणि तेरा वषीर्य मुलीसोबत राहणारी मीनाक्षी ही पोलिस आयुक्तालयात लेखनिक म्हणून कामास होती. मीनाक्षीने कुठलीही पूर्वसूचना न देता आणि वरिष्ठांची परवानगी न घेता एके दिवशी अचानक कामावर येणे बंद केले. काही दिवसांनी दोन महिला पोलिस मीनाक्षीकडे चौकशीसाठी गेल्या. त्यावेळी व्हरांड्यातूनच मीनाक्षीने त्यांना उडवाउडवीची उत्तरे देऊन परत पाठवले. तिची विक्षिप्त वागणूक आणि तिच्या घरातून येणारा उग्र कुबट वास यांची माहिती त्या महिला कर्मचाऱ्यांनी वरिष्ठांना दिली.

तत्कालीन सहायक आयुक्त अशोक मोराळे यांना ही माहिती समजताच त्यांनी 12 जून 2003 ला पोलिसांचे एक पथक मीनाक्षीच्या घरी पाठवले. त्यावेळी आधी तिने त्यांना परतावून लावण्याचा प्रयत्न केला. आई आणि मुलगी कुठे गेल्या याबाबत मीनाक्षीने त्या पोलिस पथकाला विसंगत माहिती दिल्याने त्यांनी तिच्या घराची झडती घेतली. त्यात मीनाक्षीच्या घरातील जिन्याखालील अडगळीच्या खोलीत दोन मानवी सांगाडे सापडले.

तपासणीअंती ते मीनाक्षीच्या आई आणि मुलीचे असल्याचे निष्पन्न झाले. या दोघींचा मृत्यू कसा झाला याबाबत मीनाक्षीकडे पोलिसांनी विचारणा केली असता ती समाधानकारक उत्तर देऊ शकली नाही. मानवी सांगाडे असलेल्या त्या खोलीत देव्हारा, पूजेचे साहित्यही होते. त्याचप्रमाणे देव्हाऱ्यातील वाटीत कर्ज, आत्महत्या, अज्ञातवास असे शब्द लिहिलेल्या तीन चिठ्ठ्या ठेवलेल्या होत्या. पोलिसांनी मीनाक्षीच्या शेजाऱ्यांकडे चौकशी केली असता, मीनाक्षीची आई मालती कोपीकर या सात ते आठ वर्षांपासून दिसेनाशा झाल्या होत्या. तिची मुलगी अपिर्ता ही देखील गेल्या दीड वर्षांपासून गायब झाल्याचे लोकांचे म्हणणे होते.

मीनाक्षीच्या घरात नेहमीच मांजरी असत आणि तिच्या घरातून मांसाहारी पदार्थांची दुर्गंधी सुटत असे. त्यामुळे मीनाक्षीने जादुटोण्यासाठी आई आणि मुलीची हत्या करून त्यांचे मृतदेह घरात दडवल्याचा आरोप पोलिसांनी तिच्यावर ठेवला होता.

पोलिसांनी अटक केल्यानंतर मीनाक्षीने आधी आई आणि मुलीची आठवण येत असल्याने आणि अंत्यसंस्कारासाठी कुणीही नसल्याने मृतदेह घरात ठेवल्याची कबुली दिली होती. प्रत्यक्षात खटला सुरू झाल्यानंतर 'पोलिसांनीच हे सांगाडे मीनाक्षीच्या घरात आणून टाकले' असा आरोप मीनाक्षीच्या वकिलांनी केला होता. या खटल्यात न्या. ए. एच. नाथानी यांनी आठ साक्षीदार तपासले. संपूर्ण खटल्यात मीनाक्षीने मौन बाळगले होते. मीनाक्षीने खून केल्याचे सिद्ध झाले नसले तरी आई आणि मुलीच्या मृतदेहांची योग्य विल्हेवाट न लावल्याबद्दल न्या. नाथानी यांनी तिला दोन वर्षे सक्तमजुरी आणि अडीच हजार रुपये दंडाची शिक्षा ठोठावली.

 
</text>
</doc>
