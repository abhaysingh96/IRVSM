<doc>
<docno>1148937.cms.txt</docno>
<text>
 
महामुंबई
पोलिसांच्या अटकपूर्व जामिनाला विरोध
[ Tuesday, June 21, 2005  11:59:02 pm]


ख्वाजा युनूस प्रकरण

मुंबई (म. टा. प्रतिनिधी) : ख्वाजा युनूस या आरोपीच्या संशयास्पद मृत्यूप्रकरणी अटक होण्याच्या भीतीने 29 पोलिसांनी केलेल्या अटकपूर्व जामीनअर्जांना सीआयडीने तीव्र विरोध केला असून या अर्जांवर 29 जून रोजी सेशन्स कोर्टात सुनावणी होणार आहे.

हे अर्ज न्या. एस. एन. रानडे यांच्यापुढे सोमवारी सुनावणीला आले असता सरकारी वकील आर. बी. मोकाशी यांनी 29 पैकी एम. पी. महाजन, डी. सी. जोरी, अंबादास पोटे, अरूण बोरुडे, राजेंद जोशी व एन. डी. बिलिमोरिया या सहा अधिकाऱ्यांना अटकपूर्व जामीन देण्यास अधिक विरोध असल्याचे स्पष्ट केले. उर्वरित पोलिसांना 72 तासांची आगाऊ सूचना देऊन सीआयडी अटक करू शकते, या अटीवर त्यांना अटकपूर्व जामीन दिला जावा, असे त्यांनी सांगितले.

या 29 पोलिसांवरील नेमक्या आरोपांची माहिती 27 जूनपर्यंत देण्याचे आदेश कोर्टाने सरकारी वकिलांना दिले. पवई युनिटचे 16 पोलिस व घाटकोपर युनिटचे 13 पोलिसांना कोर्टाने या आधीच अटकपूर्व जामीन मंजूर केला आहे.

आपला मुलगा पोलिसांच्या मारहाणीने मरण पावल्याने त्याच्या मृत्युबद्दल 30 लाख रुपये नुकसान भरपाई मिळावी, अशी मागणी ख्वाजाची आई आसिया बेगम हिने हायकोर्टाकडे केली आहे. तिच्या अर्जावर 27 जून रोजी सुनावणी होणार आहे. ख्वाजा युनूस मरण पावल्याचे जाहीर करण्यात आले नसल्याने तूर्तास सरकारने तात्पुरती भरपाई द्यावी, अशी विनंती आम्ही या अर्जात केली असल्याचे अॅड. मिहिर देसाई यांनी कोर्टापुढे सांगितले.

 
</text>
</doc>
