<doc>
<docno>1148894.cms.txt</docno>
<text>
 
देश-विदेश
टेलिफोन वापरणाऱ्यांची संख्या 10 कोटी
[ Tuesday, June 21, 2005  11:06:23 pm]


नवी दिल्ली (वृत्तसंस्था) : टेलिकॉम क्रांतीचे वादळ शांत होण्याचे चित्र सध्यातरी दिसत नाही. देशातील लँडलाइन आणि मोबाइल फोन वापरणाऱ्यांची एकूण संख्या दहा कोटींच्या घरात पोहोचली आहे. विशेष म्हणजे त्यात मोबाइलधारकांची संख्या लँडलाइनधारकांपेक्षा जास्त असल्याचे ट्रायच्या त्रैमासिक अहवालात स्पष्ट झाले आहे.

मार्च 2005 मध्ये टेलिफोन वापरणाऱ्यांची एकूण संख्या 9 कोटी 84 लाख झाली आहे. त्यातील लँडलाइन (यात रिलायन्स, टाटा सारखे डब्ल्यूएलएल मोबाइल फोन वापरणारेही आले) वापरणाऱ्यांची संख्या 4 कोटी 62 लाख आहे. तर मोबाइलधारक 5 कोटी 22 लाख एवढे आहेत. एकूण टेलिफोन वापरणाऱ्यांमध्ये गेल्या वषीर्च्या तुलनेत मार्चला संपणाऱ्या वर्षात 29 टक्के वाढ झाली आहे. हेच प्रमाण मोबाइलच्या बाबतीत 55 टक्के आहे.

सरकारी आणि खासगी फोनचे प्रमाण 53:47 असे आहे. डिसेंबर महिन्यात हेच प्रमाण 54:46 होते. मोबाइलच्या बाबतीत तर खासगी कंपन्या सरकारी कंपन्यांच्या खूपच पुढे आहेत. येथे सरकारी आणि खासगी हे प्रमाण 21:79 आहे. डिसेंबरात हेच प्रमाण 20:80 होते. म्हणजेच येथे एकाने का होईना पण सरकारी टक्का वाढतो आहे. मोबाइलचे प्रतिमिनिट दर सप्टेबर 2004 ला 1 रु. 90 पैसे होते. तो आता 1 रु. 50 पैसे असा आहे.

देशातले इंटरनेट ग्राहकही 54 लाखांहून 55 लाखांवर पोहोचले आहेत. त्यातील ब्रॉडबँड ग्राहकांची संख्या 47 हजारांहून 1.83 लाखांवर पोहोचली आहे. ही वाढ 290 टक्के एवढी आहे. आज देशातील प्रत्येक इंटरनेट ग्राहक महिन्याला सरासरी 305 महिने ऑनलाइन असतो.

 
</text>
</doc>
