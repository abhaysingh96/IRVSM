<doc>
<docno>1148929.cms.txt</docno>
<text>
 
महामुंबई
मुस्लिमांच्या आरक्षणाचा प्रश्न तापणार?
[ Tuesday, June 21, 2005  11:53:03 pm]


मुंबई (म. टा. प्रतिनिधी) : मुस्लिमांना नोकऱ्यांमध्ये पाच टक्के आरक्षण ठेवण्यासाठी आंध्र प्रदेश सरकारने पुढाकार घेतला असल्याने महाराष्ट्र सरकारनेही त्याचे अनुकरण करावे, असा आग्रह मुस्लिम नेत्यांनी धरला असला तरी, हा जातीच्या नावावर फूट पाडण्याचा प्रयत्न असल्याचा आरोप विश्व हिंदू परिषदेने केला आहे.

राष्ट्रवादी काँग्रेसचे सरचिटणीस अख्तर रिझवी यांनी दिल्लीत होणाऱ्या पक्षाच्या बैठकीत हा मुद्दा मांडण्याचे ठरविले आहे. अल्पसंख्याकांच्या कल्याणासाठी राष्ट्रवादी वचनबद्ध असून आंध्र प्रदेश सरकार मुस्लिमांना आरक्षण देऊ शकते तर महाराष्ट्र सरकार का नाही, असा त्यांचा सवाल आहे. मुस्लिमांना नोकऱ्यांमध्ये आरक्षण देण्यात आले तर त्यांच्या हालअपेष्टा काही प्रमाणात कमी होतील, असे ते म्हणाले. या मुद्यावर पक्षाच्या बैठकीत चर्चा करण्याअगोदर पक्षाध्यक्ष शरद पवार यांच्याशीही रिझवी चर्चा करणार आहेत.

मात्र, मुस्लिमांना आरक्षणास विहिंपचा विरोध आहे. 'मतांच्या राजकारणामुळे जनतेत अगोदरच फूट पडलेली आहे. आता नोकऱ्यांमध्ये मुस्लिमांना आरक्षण दिल्याने देशाची एकात्मता आणखी दुबळी होईल, असे मत परिषदेचे उपाध्यक्ष आनंद शंकर पंड्या यांनी व्यक्त केले.

' तीन वर्षांपूवीर् राज्य मंत्रिमंडळाने या मुद्याचा अभ्यास करण्यासाठी नेमलेल्या उपसमितीपुढे आपण मुस्लिमांच्या आरक्षणाविषयी मुद्दे मांडले होते. मात्र, नंतर त्याचे काय झाले हे माहित नाही, असे कुर्ला येथील काँग्रेसचे आमदार आणि माजी मंत्री अरीफ नसीम खान यांनी सांगितले.

आंध्र प्रदेशात मुस्लिमांना आरक्षण देण्यासाठी आमचा पक्ष निर्णय घेऊ शकतो, तर मुख्यमंत्री विलासराव देशमुख यांनीही याबाबत पुढाकार घ्यावा, असे आवाहन त्यांनी केले आहे. मुस्लिम यंग इंडियाचे निमंत्रक फिरोज मिठीबोरवाला यांनीही मुस्लिमांना आरक्षण देण्याच्या मुद्याला पाठिंबा दिला आहे.

 
</text>
</doc>
