<doc>
<docno>1147929.cms.txt</docno>
<text>
 
देश-विदेश
उशीर झाला, तरी देशभरात चांगला पाऊस
[ Tuesday, June 21, 2005  12:59:36 am]


नवी दिल्ली (वृत्तसंस्था) : जून संपत आला, तरी मॉन्सून अद्याप दूरच असल्याने चिंतेने घेरलेल्या शेतकऱ्यांना केंदीय कृषी खात्याने, 'उशीर झाला, तरी पाऊस चांगलाच होणार', असे सांगत दिलासा दिला आहे. नैऋत्य मॉन्सून वेगाने पुढे सरकत असल्याने खरीप हंगामाबाबत शेतकऱ्यांनी चिंता करू नये, असा निर्वाळा कृषी खात्यातील अधिकाऱ्यांनी पीक आणि हवामान विषयक गटाच्या बैठकीनंतर दिला.

बिहार आणि ओरिसात असलेल्या उष्णतेच्या लाटेमुळे तेथे कमी दाबाचा पट्टा निर्माण झाला आहे. त्यामुळे मॉन्सून नैऋत्येकडून या राज्यांकडे सरकू शकतो, असे मत हवामानतज्ज्ञांनी या बैठकीत व्यक्त केले. सोमवारपर्यंत हा मॉन्सून ईशान्येकडील सगळी राज्ये, पश्चिम बंगाल, सिक्कीम, महाराष्ट्र आणि उत्तर कर्नाटकाच्या काही भागांत पोहोचला आहे.

बहुतांश राज्यांमध्ये खरिपाची पेरणी सुरू झाली आहे. पंजाब, हरयाणा, राजस्थान आणि उत्तर प्रदेशात कपाशीची पेरणी सुरू आहे. ज्वारी, ऊस आणि ज्यूटची पेरणीही वेगात आहे. त्यासाठी बियाणे तसेच खतांची कमतरता भासू देणार नाही, अशी ग्वाही कृषी खात्याने दिली आहे.

कोचीत मुसळधार पाऊस

कोची : कोची आणि परिसराला सोमवारी मुसळधार पावसाने झोडपून काढले. काही ठिकाणी रस्ते पावसाखाली गेले होते. पावसामुळे रस्ते, रेल्वे आणि विमानसेवेवरही परिणाम झाला. अनेक बँकांची एटीएम सेवा कोलमडून पडली.

 
</text>
</doc>
