<doc>
<docno>1148402.cms.txt</docno>
<text>
 
महामुंबई
भाईंदर महापालिकेच्या बैठकीत गोंधळ
[ Tuesday, June 21, 2005  02:46:54 pm]


मंुबई टाइम्स टीम

भाईंदर : मीरा-भाईंदर महापालिकेची आमसभा सुरू असताना अचानक तहकूब करण्याची घोषणा महापौरांनी केल्याने सभागृहासह सर्वच अवाक झाले. पाणी विषयावर चचेर्च्या वेळी झालेल्या गोंधळताच सुनील दत्त यांना श्रद्धांजली वाहण्यात आली.

आमसभा सुरू झाल्यावर काँग्रेसचे सदस्य बऱ्याच कालावधीनंतर सभागृहात दाखल झाले. यामुळे सभागृहात काहीतरी वेगळे घडण्याची चर्चा सुरू झाली. महिला व बालकल्याण समितीच्या नऊ सदस्यांच्या नियुक्ती संदर्भात भाजपला डावलल्याने भाजप सदस्यांनी निषेधाचा ठराव मांडला. तो फेटाळला गेल्यावरही याच विषयावर सुमारे तासभर गरमागरम चर्चा झाली. यानंतर सत्तारुढ सदस्यांनी पालकमंत्री गणेश नाईक यांचं अभिनंदन करत नवी मंुबईच्या मोरबे धरणातून 150 द.ल. लिटर पाणी मिळण्याची मागणी करणारा ठराव मांडला.

भाजप नेते रोहिदास पाटील यांना महापौरांनी परवानगी दिल्यानंतरही त्यांना बोलू देण्यात आलं नाही. मध्येच काँग्रेस सदस्य दिनेश नलावडे यांनी सुनील दत्त यांच्या निधनाबद्दल शोकप्रस्ताव मांडला. त्या वेळी सभागृहात मोठा गोंधळ सुरू होता. त्यातच काही सदस्य उभे तर काही बसलेले, काही बोलताहेत अशा स्थितीत श्रद्धांजली वाहण्यात आली. लगेचच महापौरांनी कामकाज तहकूब केल्याचं घोषित केलं. त्यामुळे सगळेच अवाक झाले. काही सदस्यांना बाहेर जायचं असल्याने कामकाज तहकूब केल्याचं स्थायी समितीचे सभापती मोहन पाटील यांनी सांगितलं. तर पक्षांतर्गत बाबींमुळे सभा तहकूब केल्याचं महापौर निर्मला सावळे यांनी सांगितलं. यामुळे विद्यार्थ्यांना गणवेषवाटप आणि महापौरांना परदेश दौरा हे विषय लांबणीवर पडल्याची चर्चा आहे.

 
</text>
</doc>
