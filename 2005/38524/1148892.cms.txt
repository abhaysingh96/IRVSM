<doc>
<docno>1148892.cms.txt</docno>
<text>
 
देश-विदेश
हेलिकॉप्टर कोसळून 14 जवान जखमी
[ Tuesday, June 21, 2005  11:02:26 pm]


जम्मू (वृत्तसंस्था) : जम्मू-काश्मीरमधील पूंछ जिल्ह्यात मंगळवारी भारतीय हवाई दलाच्या हेलिकॉप्टरला झालेल्या अपघातात 14 जवान जखमी झाले. त्यातील पाचजणांची प्रकृती गंभीर आहे. या अपघातात इतर कुठलेही नुकसान झालेले नाही.

भारतीय हवाई दलाचे एमआय-17 हेलिकॉप्टर मंगळवारी सकाळी देरावाली गली येथील हेलिपॅडवर उतरत असताना त्याचे पंख एका झाडात अडकले आणि ते जमिनीवर कोसळले. या हेलिकॉप्टरमध्ये 19 जवान होते.

हेलिकॉप्टर कोसळत असल्याचे लक्षात येताच त्यातील काही जवानांनी खाली उड्या मारल्या. तसेच कोसळलेल्या हेलिकॉप्टरला लगेचच आग लागली. या साऱ्या प्रकारात 14 जवान जखमी झाले, अशी माहिती कर्नल डी. के. बडोला यांनी 'पीटीआय'ला दिली. जखमींवर रुग्णालयात उपचार सुरू असून त्यातील पाचजणांची प्रकृती गंभीर असल्याचे ते म्हणाले.

 
</text>
</doc>
