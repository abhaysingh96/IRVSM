<doc>
<docno>1147937.cms.txt</docno>
<text>
 
अर्थव्यवहार
सेन्सेक्स 7000 !
[ Tuesday, June 21, 2005  01:02:56 am]


मुंबई (म. टा. व्यापार प्रतिनिधी) : मुकेश व अनिल अंबानी बंधूंमध्ये समेट झाल्याच्या वृत्तामुळे शेअर बाजार सेन्सेक्सने 7000 अंशांच्यावर उसळी घेऊन नव्या उच्चांकांची नोंद केली! पेट्रोल दरवाढ झालेली असतानाही रिलायन्स समूहाच्या कंपन्यांसाठी सोमवारचा दिवस अभूतपूर्व तेजीचा उत्सवच ठरला.

रिलायन्स इंडस्ट्रीजच्या समभागाच्या भावात 5 टक्के वाढ होऊन तो 630.40 रुपयांवर स्थिरावला. रिलायन्स एनजीर्चा भाव 11 टक्क्यांनी महागला आणि 658.25 रु.वर स्थिरावला. 'आयपीसीएल'चा भाव 167.60 रुपयांवर बंद झाला. सर्वात बाजी मारली ती अनिल अंबानी यांनी ज्या आपल्या कंपनीच्या विस्ताराबाबत महत्त्वाकांक्षी प्रस्ताव व्यक्त केले त्या रिलायन्स कॅपिटलने. 'कॅपिटल'च्या समभागांच्या भावात तब्बल 24 टक्क्यांची दणदणीत वाढ होऊन तो शेवटी 294.20 रुपयांवर स्थिरावला. यामुळे रिलायन्स समूहातील लाखो भागधारक, परकीय संस्थात्मक गुंतवणूकदार आणि दलालांनी अक्षरश: दिवाळी साजरी केली!

पेट्रोल दरवाढ झालेली असली तरी थोडे दिवस बाजारात तेजी राहील, असा दलाल आणि संस्थात्मक गुंतवणूकदारांचा अंदाज आहे. सोमवारी शेअर बाजार सुरू झाल्यानंतर तीस प्रमुख कंपन्यांच्या समभागांच्या भावांवर आधारित मुंबई शेअर बाजाराचा 'सेन्सेक्स' 6940.06 अंशांवर होता. त्या अगोदर म्हणजे शुक्रवारी निदेर्शांक 6906.52 अंशावर बंद झाला होता. त्यानंतर निदेर्शांकाने आजवरच्या 7001.55 अंशांच्या उच्चांकाला स्पर्श करून शेवटी तो 6984.55 अंशांवर बंद झाला. शुक्रवारच्या तुलनेत त्यात 78.03 अंशांची घसघशीत वाढ झाली.

इन्फोसिसच्या समभागांना चांगलीच मागणी होती. त्यामुळे त्याच्या भावात 3 टक्के वाढ झाली. सत्यम, विप्रो, टाटा कन्सल्टन्सी, एचसीएल, हिंदाल्को, टाटा स्टील, सेल यांच्या समभागांचे भाव वधारले. आयसीआयसीआय बँक, टाटा पॉवर, स्टेट बँक ऑफ इंडिया, पंजाब नॅशनल बँक, कर्नाटक बँक यांचे मात्र उतरले.

 
</text>
</doc>
