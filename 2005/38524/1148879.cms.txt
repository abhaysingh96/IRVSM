<doc>
<docno>1148879.cms.txt</docno>
<text>
 
लेख: जाता जाता
सावित्री-कथा!
[ Tuesday, June 21, 2005  10:52:10 pm]


' मॉम, तू वडाच्या झाडाची पूजा करत नाहीस?' ज्यु. चकोरी स्वरात अत्यंत भाबडेपणा आणला तरी प्रश्ान् सरळ नाही हे चकोरीला कळलं.

' कशाला?' चकोरीने शांतपणे विचारलं.

कन्येचा सवाल ऐकल्या क्षणी चकोरने हातातला म. टा. बाजूला ठेवला. चकोरी काय उत्तर देते याकडे त्याचं लक्ष होतं.

' आपली ट्रॅडिशन आहे. काही हजार वर्षांची.' मुलगी आईच्या प्रतिसवालावर बावचळली होती, पण तिने सांगितलं.

' जरा समजावून सांग ती!' आईने विनंती केली.

आता मात्र कन्येची पूर्ण विकेट गेली. तिने मदतीसाठी चकोरकडे बघितलं. पण त्याने पेपरात डोकं खुपसलं होतं.

' आईला आठवत नाही. सांग तू स्टोरी!' आता ज्यु. चकोरने तिला सुचवलं.

आता परतीचा मार्ग नाही हे लक्षात येऊन कन्येने थोडक्यात सावित्रीकथा ऐकवली.

' या कथेचा आता मला निचोड सांग!' चकोरीने निचोड शब्द वापरून कन्येची दांडी उडवली. पण तिच्या स्वरातील गंभीरपणा काही कमी झाला नव्हता.

कन्या बावरली. आता चकोरला हसू येत होतं. कारण चकोरीच्या मनात काय आहे हे त्याच्या लक्षात आलं होतं. मुलगा बहिणीची मजा बघत हसत होता.

' सात जन्म तोच पती लाभावा म्हणून वडाच्या झाडाची पूजा करावी.' मुलीने सांगितलं.

' पण सात जन्म तोच साथी नको असेल तर...' चकोरीने विचारलं.

' हल्ली अनेकजण एक जन्मही एका बरोबर काढायला नकार देतात.' चकोरने वस्तुस्थिती मांडली.

चकोरीच्या या प्रश्ानवर तर कन्येची दातखीळ बसली.

तिने इकडे तिकडे पाहिलं. आता विषय कसा बदलावा याचा ती विचार करू लागली.

' अगं, वेडाबाई, तुला सावित्रीची कथा कळलीच नाही.' आता चकोरीने तिची सुटका केली.

' म्हणजे!' तिने विचारलं.

' कॉलेजला गेलं म्हणजे सगळं कळतंच असं नाही.' चकोरीने तिला एका वाक्यात जमिनीवर आणलं.

' सावित्रीच्या कथेत वडाच्या झाडाचं निसर्गातलं महत्त्व सांगितलं आहे आणि जिद्द आणि निष्ठा असली की माणूस काय साध्य करू शकतो हेही स्पष्ट केलं आहे. कळलं!' चकोरीने तिला कथेचं मर्म समजावून दिलं.

कन्येच्या चेहऱ्यावरचे भावच सांगून गेले की तिचा आईबद्दलचा आदर प्रचंड वाढला आहे.

' मग तू काय करतेस या दिवशी?' तिने विचारलं.

' आम्ही आपल्या एरियात सात वडाची रोपं लावली.' तिने सांगितलं.

' आई तू ग्रेट आहेस' अशा अर्थाने मुलीने मान हलवली.

चकोर

 
</text>
</doc>
