<doc>
<docno>1035996.cms.txt</docno>
<text>
 
हेल्थ
गर्भावस्थेत चाहूल डायबिटिसची
[ Monday, February 28, 2005  07:13:15 pm]


गर्भवतींनी योग्य ते पोषक-घटक असलेलं सकस अन्न घेतलं नाही, तर त्याचा परिणाम त्यांच्या उदरात वाढणाऱ्या गर्भावर होतो. अशा मातांच्या पोटी जन्माला येणारी बाळं कमी वजनाची तर असतातच, परंतु पुढे त्यांना डायबिटिस होण्याची संभाव्यताही मोठी असते. अलीकडेच केलेल्या एका संशोधनपाहणीचा थोडक्यात गोषवारा...

सन 2020 पर्यंत आपल्या देशातच नाही, तर एकंदर जगातच डायबिटिस ही एक मोठी समस्या होईल, असं भयंकर भाकित आता व्यक्त केलं जात आहे. डायबिटिस हा चिकट आणि संबंधिताच्या सहनशक्तीची परीक्षा घेणारा आजार आहे. या व्याधीमुळे आहारावर कडक बंधनं येतात आणि जीवनशैलीत बदल करावा लागतो. या दोन्ही गोष्टी अनेकांना जाचक वाटतात आणि त्यापैकी काहींचं जीवन कंटाळवाणं होतं. अतिलठ्ठ माणसांना ही व्याधी जडण्याची संभाव्यता अधिक असते, हे आता नव्याने सांगायची गरज नाही. मात्र अलीकडेच केलेल्या एका संशोधनपाहणीनुसार गर्भाचं पोषण व्यवस्थित झालं नाही, त्याला योग्य पोषक-घटक मिळाले नाहीत, तर जन्माला येणारं बाळ हे कमी वजनाचं असतं. जन्मतानाच असं कमी वजन असणाऱ्या आणि गर्भावस्थेत ' कुपोषण ' झालेल्या बाळांना पुढे डायबिटिस होण्याची संभाव्यता वाढते, असं दिसून आलं आहे. बोस्टनमधील जोस्लीन डायबेटिस सेण्टरने उंदरांवर केलेल्या प्रयोगात ही बाब ठळकपणे पुढं आली आहे.

याबाबत केल्या गेलेल्या प्रयोगामधील संशोधकांच्या तुकडीच्या प्रमुख डॉ. मेरी-एलिझाबेथ पट्टी म्हणतात , ' आईकडून गर्भाला आवश्यक ते पोषकघटक मिळाले नाहीत, तर गर्भाच्या स्वादुपिंडातील पेशींची असाधारण वाढ होते. त्यांच्यामध्ये आवश्यक ते कार्य करण्याची क्षमताच विकसित होत नाही. स्वादुपिंडातूनच इन्सुलिनची निमिर्ती होते आणि या इन्सुलिकडूनच रक्तातील वाढणाऱ्या शर्करेचं प्रमाण नियंत्रित केलं जातं. हे लक्षात घेतलं, की या पेशी आपलं काम निटपणे करू शकत नाहीत म्हणजे काय, याचा उलगडा होऊ शकतो.

या निष्कर्षाला येण्यासाठी संशोधकांनी केलेल्या प्रयोगात उंदरांचे दोन गट केले. एका गटातील उंदरांच्या गर्भारमाद्यांना किंवा ' उंदरीणींना ' व्यवस्थित खायला दिलं, तर दुसऱ्या गटातील उंदरीणींना त्यांच्या गर्भावस्थेच्या तिसऱ्या आणि अंतिम टप्प्यामध्ये तसं खाणं दिलं नाही. (गर्भारपणातील अंतिम टप्पा हा अतिशय महत्त्वाचा असतो, हे लक्षात घ्यायला हवं.) ज्यांना कमीच नाही, तर पोषणमूल्यही कमी असलेलं खायला दिलं होतं, त्यांची बाळं पहिल्या गटातील उंदरीणींच्या बाळांपेक्षा वजनात 23 टक्क्यांनी कमी भरली.

जन्माला आल्यानंतरच्या पहिल्या दोन महिन्यांत दोन्ही गटातील उंदरांच्या पिलांमध्ये रक्तशर्करेचं प्रमाण सारखंच होतं. परंतु ती पिलं चार महिन्यांची झाल्यानंतर ज्या पिलांना गर्भावस्थेत कमी पोषणमूल्यं मिळाली होती, त्यांच्या रक्तातील शर्करेचं प्रमाण दुसऱ्या गटातील पिलांपेक्षा वाढलेलं दिसून आलं आणि सहा महिन्यांनंतर तर ते प्रमाण प्रचंड वाढलेलं दिसलं. एखाद्या माणसामध्ये डायबिटिस अगदी पूर्ण भरात आला, की त्याच्या रक्तात शर्करेचं जसं प्रमाण आढळतं, तसंच या पिलांतही दिसलं.

मग संशोधकांनी दोन्ही गटातील पिलांच्या स्वादुपिंडांची तपासणी केली. तेव्हा दोन्ही गटांतील पिलांच्या स्वादुपिंडांच्या आकारात काहीही फरक नसल्याचं त्यांना आढळलं. एवढंच नाही, तर दोन्ही गटातील स्वादुपिंडांमध्ये इन्सुलिन तयार करणाऱ्या पेशींची संख्याही सारखीच असल्याचं निष्पन्न झालं. परंतु कमी पोषणमूल्यं मिळालेल्या पिलांच्या स्वादुपिंडांमधील पेशी, रक्तातील शर्करेच्या प्रमाणात इन्सुलिनची निमिर्ती करण्यामध्ये अपयशी ठरत असल्याचं त्यांच्या निदर्शनास आलं. हा दोष कायम स्वरूपाचा असतो आणि पुढं जरी या पिलांनी बाळसं धरलं, तरीही तो कायम राहतो, असंही त्यांच्या निरीक्षणात दिसून आलं. ही निरीक्षणं लक्षात घेऊन डॉ. पट्टी म्हणतात, की योग्य ती पोषणमूल्यं गर्भाला मिळाली नाहीत, तर त्याचा दीर्घकालीन परिणाम होतो. अशी बाळं कमी वजनाची जन्माला येतात आणि मोठेपणी त्यांना डायबिटिस होण्याची संभाव्यता वाढते. म्हणूनच गर्भारपणात मातेने योग्य तो आहार, योग्य त्या प्रमाणात आणि योग्य त्या वेळी घेण्याची नितांत आवश्यकता आहे, हे आता सगळ्यांनीच समजून घेतलं पाहिजे. कमी वजनाच्या मुलांना नियमित व्यायाम करण्याची सवय वेळीच लावायला हवी आणि अशा मुलांनी आपलं वजनही कायम आटोक्यात ठेवण्यासाठी प्रयत्नशील असायला हवं. तसं केलं नाही, तर अशा मुलांना

त्यांच्या शैशवातच डायबिटिस (टाइप- 2) होण्याचा धोका असतो. अशी मुलं जर पुढे लठ्ठ झाली, तर त्यांना डायबिटिस होण्याचा धोका अधिकच वाढतो.

कमी वजनाची बाळं आणि डायबिटिस यांचा असा थेट संबंध असतो, हेच या प्रयोगाने दाखवून दिलं आहे. अर्थात याबाबत अधिक संशोधन करण्याची गरज असल्याचं प्रतिपादनही संशोधकांनी केलं आहे. याचं एक प्रमुख कारण म्हणजे, गर्भार स्त्रीचा निकृष्ट आहार हेच काही बाळ कमी वजनाचं असण्याचं कारण नसतं. काहीवेळा वारेमधील दोष किंवा उच्च रक्तदाबही त्याला जबाबदार असतो, असं या संशोधकांचं म्हणणं आहे. काहीही असलं, तरी कमी वजनाचं बाळ आणि डायबिटिस यांचं नातं असतं, हेच या प्रयोगावरून दिसतं. येणाऱ्या पिढीच्या हिताच्या दृष्टीने त्याचा योग्य तो बोध आणि आपल्या डॉक्टरांचा सल्लाही घ्यायला हवा.

श्रीराम शिधये

 
</text>
</doc>
