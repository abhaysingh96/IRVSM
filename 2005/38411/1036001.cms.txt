<doc>
<docno>1036001.cms.txt</docno>
<text>
 
महाराष्ट्र
ना खंत ना खेद
[ Monday, February 28, 2005  07:14:47 pm]


सुनील जावडेकर

उल्हासनगरचे आयुक्त रामनाथ सोनावणे यांनी सुचवलेली 40 कोटींची करवाढ स्थायी समिती सभापती ज्योती कलानी यांनी फेटाळून लावली आहे. त्यामुळे शहराच्या विकासाबाबत अधिक अपेक्षा योग्य होणार नाहीत, असेच संकेत मिळाले आहेत.

महापालिकेची निवडणूक जिंकताना आ. पप्पू कलानीने अनेक आश्वासनं दिली होती. पण गेल्या तीन वर्षांच्या कारकिदीर्त त्या आश्वासनाचीही आठवण झाली नाही. शहरात अतिक्रमणाचा प्रश्न गंभीर झाला. बांधकामांसाठी भूखंड शिल्लक नाही. जे काही भूखंड महापालिकेने अत्यावश्यक नागरी सोयीसुविधांसाठी राखीव ठेवले होते. त्यावरही अतिक्रमण झालं आहे. म्हारळ, वरप, कांबा, जावसई, आणे ही गावं महापालिका हद्दीत समाविष्ट करून शहराच्या सीमा वाढवण्याचं आश्वासन कलानीकडून महापालिका व विधानसभा निवडणुकीत दिलं. मात्र त्या दृष्टीने कोणतीच पावलं उचलली जाताना दिसत नाही.

शहरात ड्रेनेज, कचरा हटवण्याच्या समस्या आहेत. वास्तविक शहरात मोठे उद्योजक, सिनेक्षेत्राशी संबंधित मंडळी, लघुउद्योजक राहतात. पण शहराच्या मूलभूत समस्याही सोडवण्याकडे लक्ष न दिल्याने ही मंडळी आता इथून बाहेर पडत आहेत. कपडा बाजार, दिवाळीसाठी लागणारे फटाके, प्लॅस्टिकची खेळणी, होलसेल फनिर्चर माकेर्ट, इलेक्ट्रॉनिक्स वस्तू, बिस्किटांचे कारखाने, कापडावर आधारित लघुउद्योग यामुळे शहरात व्यापाऱ्यांनी बस्तान बसवलं पण आता तेही इथून जात आहेत.

कोणत्याही आयुक्ताला शहर विकासाच्या दृष्टीने कठोर निर्णय घेऊ द्यायचे नाहीत आणि जरी तसे निर्णय घेतले तरी ते सरकारकडून रद्द करून आणायचे हा इथला शिरस्ता आहे. आयुक्त सोनावणे यांना आयुक्तपदाचा अतिरिक्त कार्यभार मिळाल्यापासून कलानीचा महापालिका प्रशासनाशी होणारा टोकाचा संघर्ष बऱ्याच प्रमाणात कमी झाला. राजकीयदृष्ट्या फायद्याचे ठरतील, असे निर्णय महापालिकेत सत्ताधारी आणि प्रशासन यांच्यातील युतीमुळे सहजगत्या होऊ लागले.

एमआयडीसी, एमएमआरडीए, महाराष्ट्र जीवन प्राधिकरण तसंच इतर वित्तीय संस्था यांच्या कर्जांमध्ये महापालिका आकंठ बुडाली असताना महापालिकेने दारिद्यरेषेखालील लोकांना कराची थकबाकी माफ करण्याचा निर्णय घेतला. परंतु आतापर्यंत केवळ पाचशेच्या आतील थकबाकीदारांची थकबाकी माफ झाली आहे. प्रत्यक्षात हजारोंनी अर्ज आले आहेत. थकबाकी माफ होणार म्हणून कर भरला जात नाही. त्यामुळे महापालिकेचं उत्पन्न वाढत नाही आणि उत्पन्न वाढ नाही म्हणून शहराच्या विकास कामांचाही बट्ट्याबोळ होत आहे. परंतु याची खंत ना प्रशासनाला आहे ना सत्ताधाऱ्यांना.

 
</text>
</doc>
