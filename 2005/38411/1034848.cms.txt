<doc>
<docno>1034848.cms.txt</docno>
<text>
 
महामुंबई
जगदीश जोशीची पुन्हा सलग 6 तास चौकशी
[ Monday, February 28, 2005  12:06:04 am]


म. टा. प्रतिनिधी

मुंबई : ' मोक्का ' कायद्याखाली गुन्हे नोंदवलेला ' गोवा ' कंपनीचे मालक जगदीश जोशी यांची सीबीआयने रविवारी सहा तास कसून चौकशी केली. सलग तीन दिवस सुरू असलेल्या या चौकशीचा तपशील सांगण्यास सीबीआयने नकार दिला.

मंत्रालयासमोरील क- 8 या बंगल्यात सकाळी दहाच्या सुमारास जोशी चौकशीसाठी आले. सीबीआयचे पोलिस महानिरीक्षक लोकनाथ डेहरा यांच्यापुढे त्यांची चौकशी झाली. दुपारी चारला बाहेर पडलेल्या जोशी यांनी , ' चौकशी सुरू असल्याने काही सांगणे योग्य ठरणार नाही ', असे सांगत माध्यमांच्या प्रतिनिधींना बगल दिली.

गुटखा बनवणारी यंत्रे आपण बनवत नाही व त्यांचा व्यवहारही करत नाही, असे ते म्हणाले. दाऊदचा भाऊ अनिस याचा ' फायर ' नावाचा गुटखा असून त्याचा फॉर्म्युला तुम्ही दिला होता का, असे विचारले असता ' फायर ' बद्दल काहीही माहिती नाही, असे त्रोटक उत्तर त्यांनी दिले. आपला मुलगा सचिन याला रवी पुजारी या गुंडाकडून धमक्यांचे फोन येत असल्याने त्याला संरक्षण मिळण्यासाठी पवई पोलिसांकडे अर्ज केल्याचे त्यांनी सांगितले. पण असा अर्ज आल्याची माहिती नसल्याचे पोलिस आयुक्त अनामी रॉय यांनी स्पष्ट केले.

 
</text>
</doc>
