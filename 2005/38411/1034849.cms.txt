<doc>
<docno>1034849.cms.txt</docno>
<text>
 
महामुंबई
सट्टेबाजांची भारत-पाक 'हायटेक हॉटलाइन'!
[ Monday, February 28, 2005  12:06:40 am]


म. टा. प्रतिनिधी

मुंबई : भारत-पाकिस्तानात सलोखा निर्माण होवो अथवा नाही. दोन्ही देशांदरम्यान क्रिकेट मालिकेची घोषणा झाल्यापासून त्यांच्यातील सट्टेबाजांमध्ये मात्र घनिष्ट संबंध निर्माण झाले आहेत. त्यांनी हायटेक यंत्रणांचा वापर करून ' हॉटलाइन ' चे जाळे उभारले असून आठ मार्च रोजी मोहालीत होणाऱ्या सामन्यांत सुमारे 500 कोटी रुपयांचा सट्टा खेळला जाणार आहे.

भारत-पाकिस्तान दरम्यानचे सामने सट्टेबाजांसाठी दिवाळीसारखे असतात. भारतासाठी 75 पैसे, तर पाकिस्तानसाठी एक रुपया 20 पैसे भाव लावण्यात आला आहे. सट्ट्याबाबत उघड चर्चा होऊ लागल्याने पोलिसांनी सट्टेवाल्यांकडे लक्ष केंदित केले आहे. पोलिसांनी छापे टाकायला सुरुवात केल्याने सट्टेवाल्यांची पंचाईत झाली आहे. त्यावर तोडगा म्हणून या वेळेला फिरत्या गाड्यांमधून सट्टा स्वीकारला जाणार आहे.

मुंबईतील सट्ट्याचे नियंत्रण करण्यासाठी अहमदाबादहून मेघवाला नावाचा एक बडा बुकी डेरेदाखल झाला आहे. अनेक खेळांडूशी त्याचा जवळचेे संबंध असल्याचा बोलबाला आहे. त्याने मोठ्या प्रमाणावर व्हॅन आणि लॅपटॉप खरेदी केले आहेत.

या गाड्यांमधून मोबाईलद्वारे सट्टा स्वीकारला जाणार आहे. इतर गाड्यांप्रमाणे वावरणाऱ्या या काळ्या काचांच्या गाड्यांचा संशय घेतला जाणार नाही, असा सट्टेवाल्यांचा अंदाज आहे.

पाकिस्तानमधील सट्टेबाजही मोठ्या प्रमाणावर बाजारात उतरणार असल्याने खास ' हॉटलाईन ' तयार केल्या आहेत. त्यात 90 ते 100 लाइनचा समावेश आहे. या यंत्रणेमार्फत सट्टा स्वीकारला जाणार आहे. यापूवीर् बोरिवलीमधून एका सट्टेवाल्याने अशीच हॉटलाइन सुरू केली होती. सुमारे सात ते आठ तास दुबई, कराची येथे ही ' हॉटलाइन ' सुरू होती. सामना संपल्यानंतर हवाला रॅकेटमार्फत पैशांची देवाण-घेवाण होते, असे एका सट्टेवाल्याने सांगितले.

सट्टेबाजीबाबत काही प्रमाणात माहिती येत असून आम्ही त्यानुसार सट्टेबाजांविरोधात कारवाई सुरू केली आहे, असे पोलिस सहआयुक्त (कायदा व सुव्यवस्था) अहमद जावेद यांनी सांगितले. सामन्यादरम्यान या कारवाया वाढवण्याची ग्वाहीदेखील त्यांनी दिली.

तिघा सट्टेबाजांना अटक

ऑस्ट्रेलिया-न्यूझीलंड यांच्यातील क्रिकेट सामन्याचा सट्टा स्वीकारणाऱ्या तिघांना माटुंगा पोलिसांनी शनिवारी अटक केली. राजू प्रमोद शहा ( 46), वासू भोजराज उत्तमचंदानी ( 45) व ईश्वर मंगलमल गागर ( 42) अशी त्यांची नावे आहेत.

 
</text>
</doc>
