<doc>
<docno>1036018.cms.txt</docno>
<text>
 
महामुंबई: मुंबई टाइम्स
मुंबईच्या प्रश्नांकडे यापुढे लक्ष दिलं जाईल
[ Monday, February 28, 2005  07:22:16 pm]


मुंबई टाइम्स टीम

राष्ट्रवादी काँग्रेसची स्थापना मुंबईत झाली असली तरी या पक्षाने मुंबईकडे दुर्लक्ष केलं असल्याची कबुली उपमुख्यमंत्री आर. आर. पाटील व पाटबंधारे मंत्री अजित पवार यांनी एका कार्यक्रमात दिली. मुंबईच्या समस्या अधिक असल्या तरी त्या प्रश्नांकडे यापुढे दुर्लक्ष होणार नाही. त्यासाठी वेळप्रसंगी केंदाशी संघर्ष करण्याची तयारी असल्याचं उपमुख्यमंत्र्यांनी स्पष्ट केलं.

पश्चिम महाराष्ट्रापाठोपाठ गेल्या विधानसभा निवडणुकीत विदर्भ, मराठवाडा, उत्तर महाराष्ट्र व कोकणाच्या काही भागात मतदारांनी राष्ट्रवादी काँग्रेसला कौल दिला. तरी मुंबईत पक्षाची अवस्था म्हणावी तितकी चांगली नाही. त्यामुळे मुंबईकडे यापुढे दुर्लक्ष करणार नाही, अशी ग्वाही दोन्ही नेत्यांनी दीड वर्षांनी होणाऱ्या मुंबई महापालिकेच्या निवडणुका डोळ्यासमोर ठेवून कार्यर्कत्यांना दिली.

मुंबईकडे दुर्लक्ष झाल्याचा मुद्दा पकडून अजित पवार यांनी काम न करणाऱ्या पदाधिकाऱ्यांनी स्वत:हून पदं सोडण्याचं आवाहन केलं. महापालिकेच्या निवडणुकीत कार्यर्कत्यांनाच पक्षाचं तिकीट दिलं जाईल, असं अजित पवारांनी सांगितलं. जुन्या नेत्यांनी कार्यक्रमपत्रिकेत नाव टाकलं नाही म्हणून नाराज होण्यापेक्षा फक्त मिरवण्याचं काम आता सोडून द्यावं. प्रत्येक नेत्यांनी एकेक वॉर्ड दत्तक घेतला तर राष्ट्रवादीचा झेंडा कोणी रोखू शकणार नाही, असं मत मुंबईचे अध्यक्ष सचिन अहिर यांनी व्यक्त केलं. याप्रसंगी कामगारमंत्री नवाब मलिक, आमदार विनायक मेटे, नरेंद वर्मा, विजय कांबळे, रमेश दुबे, दिलीप माने आदी या वेळी उपस्थित होते.

 
</text>
</doc>
