<doc>
<docno>1036030.cms.txt</docno>
<text>
 
महामुंबई: मुंबई टाइम्स
शर्यत पक्षी मोजण्याची!
[ Monday, February 28, 2005  07:28:00 pm]


आरती कुलकर्णी

धावपळ, वेळेशी शर्यत, एका ठिकाणाहून दुसऱ्या ठिकाणी जाण्याचा आटापिटा, या गोष्टी मुंबईकरांना तशा नव्या नाहीत. आठवड्याचे सहा दिवस इथे प्रत्येक जण अशी शर्यत खेळतच असतो. पण या महानगरीतल्या काही उत्साही मुंबईकरांनी गेल्या रविवारी नेहमीच्या शर्यतीपेक्षा अगदी वेगळी शर्यत लावली होती, शहरातले पक्षी मोजण्याची!

ही भन्नाट कल्पना होती, पक्षीतज्ज्ञ व छायाचित्रकार संजय मोंगा आणि टीम वूडवर्ड, आयविर्न रॉबर्ट या फिरंगी पक्षीप्रेमींची. मुंबई आणि परिसरात किती पक्षी असावेत, असा बिरबलाच्या गोष्टीतल्यासारखा प्रश्ान् पक्षीतज्ज्ञांना अनेक जण विचारतात. या प्रश्ानंना अंदाजे उत्तरं देत बसण्यापेक्षा मुंबईतली पक्ष्यांसाठी प्रसिद्ध ठिकाणं पिंजून काढून पक्षी मोजण्याची शर्यत दरवषीर् आयोजित करावी, असा विचार या तिघांच्या मनात आला आणि ही पहिलीवहिली बर्ड रेस प्रत्यक्षात आली.

रविवारी पहाटेच संजय मोंगा यांच्या नेतृत्वाखाली पक्षीप्रेमींचे 21 गट कर्नाळा, संजय गांधी नॅशनल पार्कमधले तानसा, तुळशी तलाव, कान्हेरी, आरे कॉलनी, तुंगारेश्वर, वसई इथल्या दाट झाडीच्या ठिकाणांहून तसंच उरण, पनवेल, नेरूळ, शिवडी, अशा पाणथळ, दलदल असलेल्या पक्ष्यांच्या वसतिस्थानांहून निघाले. पहाटेपासून ते दिवस मावळेपर्यंत या मॅरेथॉनवीरांनी अनेक जागा पिंजून काढल्या. मुंबईतल्या हमरस्त्यांच्या बाजूच्या, जाता-जाता दिसणाऱ्या, ओळखीच्या पक्ष्यांचीही गणती केली.

ही पुंजी घेऊन सगळे गट अंधेरीच्या भवन्स कॉलेजमध्ये एकत्र आले. दिवसभर उन्हा-तान्हात, दगडधोंडे, काट्या- कुट्यातून हिंडून मिळवलेल्या माहितीची त्याच उत्साहानं देवाण-घेवाण करणाऱ्या पक्षीप्रेमींचा उत्साह वाखाणण्यासारखा होता. पक्ष्यांच्या नावांच्या याद्या एकत्र झाल्या, तेव्हा एका दिवसात या शहरात मोजल्या गेलेल्या पक्ष्यांचा आकडा होता , 235! त्यातही पनवेल, बल्लाळेश्वर परिसरातून निघालेल्या स्पॉट इट आउटलेट नावाच्या एका गटाने पक्ष्यांच्या 170 प्रजातींची मोजणी करण्यात यश मिळवलं.

संजय गांधी नॅशनल पार्क, शिवडी यासारख्या ठिकाणी पक्ष्यांची संख्या प्रचंड होतीच, पण घोडबंदर, मढ अशा ठिकाणीही स्थलांतरित पक्ष्यांनी मोठ्या संख्येनं हजेरी लावून या पक्षीप्रेमींना चकित केलं.

या शर्यतीचे परीक्षक आणि बॉम्बे नॅचरल हिस्ट्री सोसायटीचे संचालक डॉ. असद रहमानी, यांच्या म्हणण्यानुसार, ही छांदिष्ट पक्षीप्रेमींची शर्यत असली तरी, त्यांनी मिळवलेल्या माहितीतून पक्ष्यांच्या विशिष्ट प्रजाती, त्यांची सध्याची स्थिती आणि संख्या, याबद्दल महत्त्वपूर्ण माहिती गोळा झाली आहे. त्यावरून मुंबईतल्या मुख्य पर्यावरणसंस्था किती प्रमाणात समृद्ध आहेत, याचाही अंदाज घेता येतो. त्यामुळे ही शर्यत दरवषीर् सुरू राहिली तर मुंबईच्या संवर्धनासाठी झगडणारे शिलेदार नक्कीच तयार होतील!

अर्थात, पक्षीशास्त्र, पर्यावरण अशा बोजड नावांमध्ये न अडकणाऱ्या या शर्यतीत मनोरंजक पैलूही होते. पक्षीप्रेमींनी शोधून काढलेल्या या सर्व पक्ष्यांमधून एक बर्ड ऑफ द डे ही निवडण्यात आला. हा मान होता, नॅशनल पार्कमध्ये दिसलेल्या रोज फिंच या पक्ष्याचा. शहरात कुठेच न दिसलेल्या नीलपंख पक्ष्याचाही अपेक्षाभंग करणारा पक्षी म्हणून गौरव करण्यात आला! जंगल आउलेट, श्यामा, ऑस्प्रे, पनवेल परिसरात दिसलेलं एकमेव गिधाड, कॅस्पियन टर्न, युरोपियन स्टॉर्क आणि शिवडीचे फ्लेमिंगो, असेे पक्षीही या रेसचं मुख्य आकर्षण होतं.

 
</text>
</doc>
