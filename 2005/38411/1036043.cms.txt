<doc>
<docno>1036043.cms.txt</docno>
<text>
 
महाराष्ट्र
'इतर धर्मांचा द्वेष राजकारण्यांनी स्वार्थासाठी पसरवला'
[ Monday, February 28, 2005  07:42:03 pm]


म. टा. वृत्तसेवा

शिर्डी : इतर धर्माचा द्वेष शिकविल्याशिवाय आपल्या धर्मातील लोकांना एका झेंड्याखाली आणता येत नाही, याची जाणीव चलाख राजकारण्यांना होती म्हणून हिंदुत्वाचा नारा देण्याबरोबर इतर धर्मांबद्दल पद्धतशीरपणे गैरसमज पसरविले गेले. राज्यर्कत्यांना आपल्या राजधर्माचा विसर पडला आणि सरकारच्या आशीर्वादाने हत्याकांडे प्रायोजित करण्यात आली अशी टीका सहाव्या राष्ट्रीय बंधुता साहित्य संमेलनाचे अध्यक्ष, जेष्ठ विचारवंत फादर फ्रान्सिस दिब्रिटो यांनी केली. दोन दशकात झालेल्या हिंसाचाराचा निषेध आजवरच्या साहित्य संमेलनाच्या किती व्यासपीठांवरून करण्यात आला, असा खडा सवालही त्यांनी केला.

नगर येथे बंधुता साहित्य संमेलनाचे उद्घाटन राज्याचे कृषी व जलसंधारण मंत्री बाळासाहेब थोरात यांच्या हस्ते झाले. त्यापूवीर् शिवाजी पुतळ्याजवळून बंधुता संदेश यात्रा काढण्यात आली. त्यात फादर दिब्रिटो यांच्यासह संमेलनाचे स्वागताध्यक्ष डॉ. सुधीर तांबे, बंधुता प्रतिष्ठानचे संस्थापक अध्यक्ष प्रकाश रोकडे, मीना शिंदे, मधुश्री ओव्हाळ, डॉ. भीम गायकवाड होते.

माणसांची हत्या होत असतांना मूग गिळून, कुंपणावर सुरक्षित बसणे हे षंढपणाचे लक्षण आहे, अशी माणसे सकस साहित्य निर्माण करू शकत नाही, असे म्हणत फादर दिब्रिटो यांनी साहित्यिकांच्या एकूण भूमीकेविषयी नाराजी व्यक्त केली. जाणूनबुजून भावना भडकविल्या जातात. हिंसाचाराचे वातावरण निर्माण केले जाते आणि क्रिया-प्रतिक्रिया हा न्याय लावून हिंसेचे समर्थन केले जाते. मात्र हे त्यामुळे बंधुता धोक्यात येते, असे त्यांनी स्पष्ट केले. त्याचवेळी मानवी हक्क, मानवी प्रतिष्ठा आणि लोकशाहीने मान्य केलेली मूल्ये यांना छेद देण्याऱ्या धर्मग्रंथातील बाबींचे कुणीही समर्थन करता कामा नये, असे त्यांनी निक्षून सांगितले.

धर्मग्रंथ कालसापेक्ष असल्यामुळे, त्यातील एखाददुसऱ्या चुकीच्या गोष्टीमुळे संपूर्ण धर्मग्रंथ त्याज्य समजू नयेत. मात्र दुदैवाने या देशाच्या महानतेला जात्यंधतेचे आणि धर्माधतेचे ग्रहण लागलेले आहे. यातून बाहेर पडायचे तर फुले, आंबेडकरांच्या विचारांची साहित्यिक चळवळ पुढे नेण्यासाठी आम्ही तुमच्या पाठीशी उभे राहू, अशी ग्वाही राज्याचे कृषी मंत्री बाळासाहेब थोरात यांनी उद्घाटनपर भाषणात दिली. समतावादी विचारांच्या पुस्तकांना आज महाराष्ट्रात मोठी मागणी कायम असल्याचे मत त्यांनी मांडले.

संमेलनाच्या समारोपात डॉ.रावसाहेब कसबे यांना राष्ट्रीय बंधुता पुरस्कार प्रदान करण्यात आला तर श्रीरामपूरच्या नगराध्यक्षा राजश्रीताई ससाणे यांना पुण्यश्लोक अहिल्यादेवी होळकर पुरस्काराने सन्मानित करण्यात आले. लोकसंख्येच्या प्रमाणात प्रत्येक जातीला राजकीय सत्ता देण्याची कल्पना हवी आहे. ही वाईट प्रक्रिया भारतीय समाजात सुरू झाली असल्याचे जेष्ठ विचारवंत डॉ. कसबे म्हणाले.

 
</text>
</doc>
