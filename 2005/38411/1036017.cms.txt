<doc>
<docno>1036017.cms.txt</docno>
<text>
 
महामुंबई: मुंबई टाइम्स
नागरी निवारातील रहिवाशांचा शुक्रवारी मोर्चा
[ Monday, February 28, 2005  07:21:18 pm]


मुंबई टाइम्स टीम

गरीब व मध्यमवगीर्यांसाठी राबवलेली गृहनिर्माण योजना म्हणून ख्याती असलेल्या गोरेगाव पूर्वमधील नागरी निवारा प्रकल्पातील घरांचा मालमत्ताकर कमी करण्याबाबत सरकारकडून चालढकल होत आहे. त्याला विरोध करण्यासाठी अखेर रस्त्यावर उतरून आंदोलन करण्याची वेळ जनता दलाच्या ज्येष्ठ नेत्या मृणाल गोरे तसंच बाबूराव सामंत यांच्यावर आली आहे. यासाठी शुक्रवार , 4 मार्च रोजी मंत्रालयावर मोर्चा नेण्यात येणार आहे.

मृणाल गोरे व बाबराव सामंत यांच्या पुढाकारानेच नागरी निवारा प्रकल्प राबवण्यात आला होता. गरीब व मध्यमवगीर्यांसाठी ही घरं असूनही या वसाहतीबाबत महापालिकेने प्रारंभापासूनच दुजाभावाची वागणूक ठेवली असल्याचा रहिवाशांचा आरोप आहे. वसाहतीत मलनिस्सारण व्यवस्था, रस्ते, पाणी आदी सुविधांची जबाबदारी पालिकेने झटकल्याने प्रकल्पाचा खर्च चार ते पाच कोटी रुपयांनी वाढला. घरात पाणी पोहोचवण्यासाठी केवळ वीजबिलापोटी रहिवाशांना दरमहा 45 रुपये मोजावे लागत आहेत.

हा दुजाभाव दाखवत असतानाच मालमत्ताकराबाबत मात्र पालिकेने कोणतीही सवलत दिलेली नाही. पण दरमहा 520 रुपये असलेला हा कर भरणं अशक्य असल्याचं रहिवाशांचं म्हणणं आहे. मालमत्ताकर कमी करण्यासाठी दोन वर्षं प्रयत्न सुरू आहेत. यासाठी 23 ऑक्टोबर , 2002 रोजी मंत्रालयावर मोर्चा काढण्यात आला होता. त्यानंतर मुख्यमंत्री विलासराव देशमुख यांच्या सूचनेनुसार या कराबाबत सवलत देण्याचा निर्णय झाला. पण त्याची अमलबजावणी झाली नाही. त्यानंतर

तत्कालीन मुख्यमंत्री सुशीलकुमार शिंदे यांच्याकडेही याचा पाठपुरावा करण्यात आला होता. पण त्यांनीही आदेश देऊनही नगरविकास खात्याने याबाबत चालढकल केली.

राज्यात पुन्हा आघाडीचे सरकार आल्यानंतर हा कर कमी करण्यासाठी मृणाल गोरे व बाबूराव सामंत यांच्या नेतृत्वाखाली प्रयत्न सुरू करण्यात आले. मात्र, सरकारकडून प्रतिसाद मिळत नसल्याने 4 मार्च रोजी पुन्हा एकदा रस्त्यावर उतरण्याचा निर्णय नागरी निवारातील रहिवाशांनी घेतला आहे.

 
</text>
</doc>
