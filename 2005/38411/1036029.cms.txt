<doc>
<docno>1036029.cms.txt</docno>
<text>
 
महामुंबई: मुंबई टाइम्स
परीक्षेच्या तोंडावर शिक्षकांचं ट्रेनिंग
[ Monday, February 28, 2005  07:26:21 pm]


समीर कर्वे

विद्यार्थ्यांच्या परीक्षा तोंडावर आल्या असताना शिक्षकांनी वर्गात उजळणी घ्यायची की स्वत:च शिकायचं ? सर्व शिक्षा अभियानात सध्या सुरू झालेल्या शिक्षकांच्या ट्रेनिंगच्या तारखा पाहिल्या की हा प्रश्न नक्कीच पडेल. मुंबई महापालिकेतफेर् फेब्रुवारीपासून सुरू करण्यात आलेल्या या ट्रेनिंगच्या भरगच्च कार्यक्रमामुळे शिक्षक कमालीचे वैतागले असून विद्यार्थ्यांना आम्ही शिकवायचे तरी कधी, असा सवाल त्यांच्या मनात आहे.

देशभरातील सर्व मुलांना शिक्षणाच्या प्रवाहात आणण्यासाठी केंद सरकारच्या पुढाकाराने सन 2000 पासून सर्व शिक्षा अभियान सुरू करण्यात आलं आहे. त्यातच वर्षातून 20 दिवस शिक्षकांना प्रशिक्षण देण्याचा समावेश आहे. त्यासाठी शिक्षकांना प्रत्येकी 70 रुपये इतका विशेष भत्ताही देण्यात येणार आहे. मुंबई महापालिकेच्या प्राथमिक शाळांमध्ये 13 हजार शिक्षक शिकवतात. शैक्षणिक वर्ष सुरू झाल्यापासून जानेवारीपर्यंत शिक्षण विभागाने शिक्षकांच्या प्रशिक्षणाचा कार्यक्रम घेतला नाही. आता अचानक वर्ष संपत आल्यावर त्यांना जाग आली असून एकदम फेब्रुवारी महिन्यात पाच दिवस सर्व शिक्षकांसाठी हा कार्यक्रम घेण्याचा फतवा काढण्यात आला. शिक्षकांनी अडचणी सांगितल्यावर दर शनिवारी अर्धा दिवस शाळा असल्यामुळे फेब्रुवारीतले पाच शनिवार हा कार्यक्रम घेण्याचं ठरलं. पण त्यामुळे प्रत्येक शनिवारी विद्यार्थ्यांना सुट्टी द्यावी लागली. पहिले दोन शनिवार झाल्यानंतर एका शनिवारी शिवजयंतीची सुट्टी आली आणि परवाच्या शनिवारी स्कॉलरशीपच्या परीक्षेमुळे प्रशिक्षण होऊ शकलं नाही. त्यामुळे हे ट्रेनिंग मार्चपर्यंत लांबलं आहे. आता मार्चमध्ये अनेक ठिकाणी तोंडी परीक्षा सुरू होतात. विषयाची उजळणी घेतली जाते. खाजगी शाळांमध्ये तर हे सगळं जोरात सुरू असताना महापालिकेच्या शिक्षकांना मात्र विद्यार्थ्यांच्या अभ्यासाऐवजी स्वत:च्याच ट्रेनिंगच्या कामाला जुंपण्यात आलं असल्यामुले शिक्षक कमालीचे त्रस्त झाले आहेत. शिक्षकांच्या मते झोपडपट्ट्यांपासून आदिवासी पाड्यांपर्यंत आणि बांधकामाच्या साईटवरही जाऊन पालिका शाळांमधले शिक्षक मुलांना शिक्षण प्रवाहात आणण्यासाठी गेली अनेक वर्षं जिवापाड मेहेनत करत असतात. पण शाळेतल्या शिक्षकांचं शिकणंही तितकंच महत्त्वाचं नाही का, असा त्यांचा सवाल आहे.

शिक्षक सभेचे रमेश जोशी यांनी सांगितलं की, मार्चमध्ये शिक्षकांना ट्रेनिंग सक्तीचं करण्यास आमचा सक्त विरोध आहे. अगोदर झालेल्या ट्रेनिंगमध्येही शिक्षकांनी काय करायचं, याबद्दल पुरता गोंधळ होता. ट्रेनिंगची सक्ती करायची, पण त्यासाठी मंजूर झालेले 70 रुपयेही वेळेवर द्यायचे नाहीत, असा प्रकार सुरू आहे. सर्व शिक्षा अभियान हे केवळ सरकारी कार्यक्रम म्हणून राबवण्यात अर्थ नाही, अशी टीका त्यांनी केली.

याबद्दल शिक्षण विभागाचा कार्यभार असलेले मुंबई महापालिकेचे अतिरिक्त आयुक्त विजयसिंह पाटणकर यांनी सांगितलं की, यापूवीर् सवेर्क्षणाचं काम आम्ही शिक्षकांच्या समस्यांचा विचार करून पुढे ढकललं होतं. सर्व शिक्षा अभियान हा सरकारचा उपक्रम आहे आणि तो महापालिकेमार्फत राबवण्यात येतो. सर्व शिक्षा अभियानात मुंबई महापालिका मागे पडली होती, त्यामुळे आता गाडी रुळावर आणण्याचे प्रयत्न सुरू आहेत. म्हणूनच शिक्षकांवर थोडा अधिक भार पडत आहे,

तरीही शिक्षकांना विद्यार्थ्यांकडून परीक्षांची तयारी करून घेण्यात अडचणी येत असतील, तर त्याचा नक्कीच फेरविचार केला जाईल. असं ते म्हणाले.

 
</text>
</doc>
