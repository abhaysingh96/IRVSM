<doc>
<docno>1036218.cms.txt</docno>
<text>
 
महामुंबई
बजबजपुरी
[ Monday, February 28, 2005  10:32:34 pm]


रेणुका प्रभाकर

मुंबई : ओंगळवाण्या वाटाव्यात अशा साऱ्या गोष्टी गोरेगाव स्टेशनला चिकटलेल्या आहेत आणि त्या अंगवळणी पडल्याने प्रवाशांचीही विशेष तक्रार नाही. धावत्या रिक्षाला झोंबत भिकाऱ्यांची पोरं धावत असतात. पूवेर्ला झालेला नव्या तिकीट काऊंटर आणि रेल्वे पुलामधोमध गर्दुल्ले बसतात. पुलाखालची विस्तीर्ण जागा जणू आंदण दिल्यागत गर्दुल्ले राजरोस जुगाराचे अड्डे जमवतात, पोलिस दुर्लक्ष करतात. शिवाय फेरीवाले, मनमानी करणारे रिक्षावाले, यांच्याकडून हप्ते वसूल करणारे अधिकारी आहेतच!

सकाळी आठ ते अकरा या वेळेत स्टेशनवर पोचणे आणि संध्याकाळी पाच ते रात्री नऊपर्यंत वाहनांच्या तोबा गदीर्तून सलामत बाहेर पडण्याची कसरत असते. अनुपम टॉकीज, सोनावाला रोड आणि आरे रोडवरून येणाऱ्या हेवी ट्रॅफिकच्या वर्तुळात प्रवाशांना अक्षरश: घेरी येते. राम नाईक मंत्री असताना त्यांनी वाहतुकीच्या कोंडीविरुद्ध कारवाई हाती घेतली होती. पूवेर्कडील वनराई, साईबाबा कॉम्प्लेक्स, मयूर नगर, म्हाडा कॉलनी, आदर्श नगर, नागरी निवारा येथून येणाऱ्या खासगी बसेस हॉटेल ' लीला ' नजीक असलेल्या बेस्टच्या स्टॉपवर थांबतात. बेस्ट बस आणि खासगी बसचा खो-खो सुरू असताना रिक्षा, टेम्पो, मोटरसायकल या सगळ्यांना पुढे जाण्याची घाई असते. हळूहळू गदीर् तुंबायला लागते आणि प्रवाशांचा श्वास प्रदूषणाने घुसमटू लागतो. स्टेशननजीक रिक्षा स्टॅण्ड असतानाही ' लीला ' समोर रिक्षावाल्यांची रांग लागते-विनास्टॉप, अनधिकृत! रिक्षावाले, खासगी बस ड्रायव्हर बेमुर्वतपणे गाड्या चालवतात. या भागात रस्ता ओलांडणे जिकीरीचे झालेले असताना गाड्यांवर नियंत्रण करणारे ट्रॅफिक पोलिस बेपत्ता असतात.

' स्टेशनबाहेरच्या फेरीवाल्यांना पहिल्यांदा उठवायला हवं ', म्हणणारे प्रवासीच ऑफीसमधून येताना त्यांच्याकडे खरेदी करतात. गोरेगाव पूर्व आणि पश्चिम मिळून स्टेशनबाहेर एकूण शंभरच्या आसपास फेरीवाले आहेत. ' बीएमसीवालोंको 150 रुपया और सिटी पुलिसको 30-50 देते है. कौन उठाएगा ?' असे सांगणाऱ्या फेरीवाल्याचे भाईबंद स्टेशनबाहेर सुखाने नांदताहेत. पहाटे येणाऱ्या पेपर गठ्ठ्यांचे काम मागीर् लावणाऱ्या पोऱ्यांना रेल्वेच्या जागेत बसायला रेल्वे पोलिसांनी बंदी केली होती. पण रेल्वे पुलावर बसणाऱ्या भिकाऱ्यांवर आणि नोकरभरतीचे फॉर्म विकणाऱ्यांवर कारवाई होत नाही. पूवेर्कडची जुनी तिकीट खिडकी बंद झाल्याला आता बराच काळ लोटला. तिथे सुरू झालेल्या रेल्वेच्या खानपान सेवेत चिकन बिर्याणीचा आस्वाद घेणारे प्रवासी घाण करतात. सुरू असलेल्या तिकीट खिडकीबाहेर तर भिकाऱ्यांनी चौसोपी संसारच थाटलाय. इथली भिंत पडलेली असल्याने प्रवासी पूल न चढता प्लॅटफॉर्मवर जाण्यासाठी रूळ ओलांडून जातात. रूळ ओलांडणाऱ्यांवर आणि विनातिकीट प्रवाशांवर रेल्वे प्रशासनाचा वचक नसल्याचे लक्षात येते.

गोरेगाव पश्चिमेकडच्या पाकिर्ंग लॉटला गेले वर्षभर कंत्राटदार नाही. देखरेख नसल्याने मोटरसायकल, सायकली वेड्यावाकड्या लावल्या जातात. आडव्यातिडव्या गाड्यांमध्ये फसलेली गाडी बाहेर काढता येत नाहीत, गाड्या चोरी होतात. प्लॅटफॉर्म नंबर एकच्या स्वच्छतागृहातली सगळी घाण पाकिर्ंग लॉटवर वाहत येते. हेही कमी नाही म्हणून या जागेवरच असलेल्या पादचारी पुलावर बसलेले फेरीवाले खाली कचरा फेकतात. (पूल स्वच्छ रहावा म्हणून...) पूर्व-पश्चिमेला जोडणाऱ्या सबवेवरून रेल्वे धडधत जातात, त्यावेळेस आतल्या मंद प्रकाशात अंदाजाने पावले टाकणाऱ्या प्रवाशांच्या छातीत धडकी भरते. पावसाळ्यात कित्येकदा इथून ' अंधारयात्रा ' च करावी लागते. या सबवेच्या रेलिंगपुढेच फेरीवाल्यांनी तळ ठोकला असल्याने रेलिंगशिवाय जिना चढताना, उतरताना वृद्धांचे हाल होतात. सबवेच्या सिलिंगला मधोमध पडलेल्या भेगांमधून तिन्ही ऋतूंमध्ये पाणी गळत असते. या सबवेच्या भिंती तर पानाच्या पिचकाऱ्यांनी रंगतातच पण स्वत: रेल्वे अधिकारीही प्लॅटफार्मवर पचकन् थुंकून आपल्या ' जबाबदारी ' चे दर्शन घडवितात.

सकाळच्या चारही गोरेगाव लोकल ' फास्ट ' असल्याने मधल्या स्टेशनला उतरणाऱ्या प्रवाशांची रड होते. बोरिवलीहून सकाळी भरून येणाऱ्या रेल्वेत, दाराची खिंड लढविण्यात तरबेज असलेले दादा लोक घट्ट उभे असतात. डब्याबाहेरच्या आणि आतल्या प्रवाशांमध्ये युद्धच सुरू होते. ज्यांना डब्याला लोंबकळणे साधत नाही ते टपावर चढतात किंवा दोन डब्यांमधल जोडवायरींवर उभे राहतात. गरोदर बायका, म्हातारी माणसे यांना जणू या वेळेत प्रवासाचा हक्कच नसतो. सकाळी गोरेगावहून ' स्लो ' लोकल सुरू केल्यास या गदीर्चा जोर थोडा तरी कमी होईल, अशी अपेक्षा आहे. कूपन व्हॅलिडेटिंग मशिन्स बेभरवशी झाली आहेत.

आता पावसाळा येईल स्टेशनलगत गुडघाभर घाणेरडे पाणी साचेल. स्लो किंवा फास्ट ' जो मिले सो अच्छा ' म्हणत रिक्षा-बसने दडदडत येणाऱ्या प्रवाशांना निदान प्लॅटफॉर्मपर्यंत तरी पोहोचता यावे, म्हणून येथील ड्रेनेज व्यवस्था तरी ठिकठाक करण्याची तसदी प्रशासन घेणार आहे का ?

 
</text>
</doc>
