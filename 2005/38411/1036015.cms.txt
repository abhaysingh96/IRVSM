<doc>
<docno>1036015.cms.txt</docno>
<text>
 
महामुंबई: मुंबई टाइम्स
बढती प्रश्नावरून बेस्ट अधिकाऱ्यांची लोकसेवा आयोगाकडे दाद
[ Monday, February 28, 2005  07:20:15 pm]


मुंबई टाइम्स टीम

बेस्ट उपक्रमाच्या आंतर लेखापरीक्षण, सामान्य प्रशासन व पसोर्नेल आदी विभागातील बढत्यांबाबतच्या धोरणामुळे अधिकारीवर्गात नाराजीचं वातावरण पसरलं आहे. याबाबत मुख्यमंत्री तसंच लोकसेवा आयोगाकडे दाद मागण्यात आली आहे.

उपक्रमात बढती मिळवण्यासाठी कर्मचाऱ्यांना लेखी परीक्षा द्यावी लागते. ही परीक्षा तसंच मुलाखतीत उत्तीर्ण होणाऱ्या कर्मचाऱ्याला प्राप्त झालेलेे गुण, सेवाज्येष्ठता, गोपनीय अहवालाच्या आधारे बढतीसाठी विचार करण्यात येतो. मात्र ब श्रेणीतील कार्यालय अधीक्षक या पदावर पोहोचल्यानंतर त्यापुढे अ श्रेणीतील बढती मिळवताना प्रशासनाच्या धोरणामुळे अन्याय होत असल्याचं अधिकाऱ्यांचं म्हणणं आहे.

अ श्रेणीतील बढतीसाठी प्रशासनात आंतर लेखापरीक्षण, सामान्य प्रशासन, पसोर्नेल असे विभाग करण्यात आले आहेत. ही बढती देताना कायद्यात तरतूद नसताना शैक्षणिक पात्रतेबरोबरच अनुभवही विचारात घेण्यात येतो. पण बढतीसाठी उपलब्ध असलेले अ श्रेणीतील पद लेखा विभागातील असेल व सेवाज्येष्ठता, शैक्षणिक पात्रता या आधारे ज्येष्ठ असलेल्या अधिकाऱ्याने या विभागात काम केलेलं नसेल तर त्याला बढतीस अपात्र ठरवलं जातं. परंतु प्रशासनानेच या अधिकाऱ्यांना आपल्या गरजेनुसार इतर विभागात नेमलेलं असतं व त्यामुळेच त्यांना हा अनुभव मिळू शकलेला नसतो.

दुसरीकडे सेवाज्येष्ठतेत कनिष्ठ असलेला पण केवळ योगायोगाने प्रशासनाने त्या विभागात नेमल्यामुळे संबंधित कामाचा अनुभव मिळालेला अधिकारी बढतीस पात्र ठरतो. केवळ योगायोगाने एका अधिकाऱ्यास मिळणारी व दुसऱ्याला नाकारली जाणारी बढतीची ही पद्धत सुप्रीम कोर्टानेही चुकीची ठरवली आहे. यावर उपाय म्हणून अनुभवाच्या आधारे एका कर्मचाऱ्यास बढती मिळाल्यास त्याच्या समकक्ष वा पुढे असलेल्या अधिकाऱ्यास वैयक्तिक बढती देऊन त्याची ज्येष्ठता कायम राखण्याचा मार्ग बेस्ट प्रशासनाने अवलंबला होता.

मात्र 2000 मध्ये प्रशासनाने अशाप्रकारे वैयक्तिक बढती देण्याची पद्धत बंद केली. त्यामुळे प्रशासनातील जवळपास 100 अधिकाऱ्यांवर अन्याय होऊन त्यांची बढतीची संधी हुकली आहे. तसंच त्यांना कनिष्ठ असलेल्या अधिकाऱ्यांना बढती मिळाली आहे.

बेस्ट समितीत हा विषय उपस्थित करण्यात आला असता, बढतीबाबत अन्याय होत असल्याचं बेस्टच्या महाव्यवस्थापकांनी मान्य केलं होतं. मात्र, आपली चूक दुरुस्त करण्यास प्रशासन तयार नसल्याचं अधिकारी वर्गाचं म्हणणं आहे. त्यामुळेच आता मुख्यमंत्री तसंच लोकसेवा आयोगाकडे दाद मागण्यात आली असल्याचं सांगण्यात आलं.

 
</text>
</doc>
