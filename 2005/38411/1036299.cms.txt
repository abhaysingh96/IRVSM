<doc>
<docno>1036299.cms.txt</docno>
<text>
 
देश-विदेश
बिहार : जैसे थे!
[ Monday, February 28, 2005  11:56:25 pm]


वृत्तसंस्था

पाटणा : बिहारच्या मुख्यमंत्रीपदाचा राजीनामा राबडीदेवी यांनी सोमवारी दिला ; परंतु आम्ही अद्यापही सरकार स्थापनेचा दावा करू शकतो, असे राष्ट्रीय जनता दलाचे नेते लालूप्रसाद यादव यांनी ठासून सांगितले. संयुक्त जनता दल आणि भारतीय जनता पक्षानेही सरकार स्थापण्यासाठी प्रयत्न सुरू केले असले, तरी लोक जनशक्ती पक्षाचे रामविलास पासवान हे अजूनतरी कुणाला बधले नसल्याने गोंधळ कायम राहिला.

बिहार विधानसभेत लालूंचे राष्ट्रीय जनता दल (75), काँग्रेस ( 10) आणि डावे पक्ष व राष्ट्रवादी काँग्रेस ( 7) यांची बेरीज 93 , तर संयुक्त जद ( 57)- भाजप ( 36) यांचीही बेरीज 93 च आहे! 28 सदस्यांनिशी पासवान कुणाच्याही बाजूने नाहीत आणि समाजवादी पक्षाचे चारच सदस्य असले तरी, त्यांनीही पासवान यांच्याप्रमाणे ' कुणालाही साथ नाही ', अशीच भूमिका सोमवारी जाहीर केली! अपक्षांची संख्या 17 आहे... लालूंकडे झुकणारे अपक्ष, त्यात गुन्हेगारी प्रवृत्तीचे ' बाहुबली ' देखील अधिक आहेत, असे म्हटले जाते. पासवान नसतील, तर संयुक्त जद व भाजपलाही या गुंडांची मनधरणी करावी लागेल, असे दिसते.

राबडीदेवींच्या राजीनाम्याची औपचारिकता सकाळीच अकरा वाजता पार पडली. मात्र, लालूप्रसाद यांनी त्यानंतर वार्ताहरांशी बोलताना पुन्हा सरकार स्थापण्याची भाषा केली. भाजपचे प्रदेशाध्यक्ष सुशीलकुमार मोदी यांनी, सरकार आम्हीच स्थापणार असे सांगितले.

 
</text>
</doc>
