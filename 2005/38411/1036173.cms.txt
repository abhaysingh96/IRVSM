<doc>
<docno>1036173.cms.txt</docno>
<text>
 
अर्थव्यवहार
बजेटला सलामी 6714 अंशांच्या उच्चांकाची!
[ Monday, February 28, 2005  10:03:26 pm]


म. टा. बाजार प्रतिनिधी

मुंबई : केंदीय अर्थमंत्री पी. चिदंबरम यांनी सादर केलेल्या बजेटचे मुंबई शेअर बाजाराने ' ऑल टाइम हाय ' सेन्सेक्सने स्वागत केले आहे. कंपनी कराचे प्रमाण 35 टक्क्यांवरून 30 टक्के केल्यामुळे शेअर बाजाराचा उत्साह वाढला. सुरुवातीला सावध पवित्रा घेणाऱ्या दलाल व वित्त संस्थांनी नंतर जोरदार खरेदी केली आणि सेन्सेक्सने 144.14 अंशांनी म्हणजेच 2.19 टक्क्यांनी झेप घेऊन 6713.86 अंशांचा नवा उच्चांक प्रस्थापित केला. बजेटला दिलेल्या सकारात्मक प्रतिसादामुळे येत्या 15 दिवसांत सेन्सेक्स 7000 चा अंशांच्या टप्पा सहज गाठू शकेल, असा दलालांचा अंदाज आहे.

एक्साइज करात घट, पेट्रोल, डिझेल आदींच्या कस्टम करात सवलत तसेच कंपनी करात 5 टक्क्यांनी झालेली घट आणि इन्कम टॅक्स स्लॅबमध्ये झालेले बदल शेअर बाजाराचा हुरुप वाढण्यास कारणीभूत ठरले. याचवेळी शेअर्सच्या खरेदी-विक्रीच्या व्यवहारावर आकारण्यात येणाऱ्या ' सिक्युरिटी ट्रान्झॅक्शन टॅक्स ' मध्ये अर्धा टक्क्यांनी म्हणजे 0.20 टक्के एवढी करण्यात आली आहे. सकाळी 6,584.34 अंशावर सुरू झालेला शेअर बाजाराचा सेन्सेक्स अस्थिर होता.

जसजसे अर्थमंत्र्यांचे बजेटचे वाचन होत होते तसतसा सेन्सेक्स वाढत होता. याला अपवाद केवळ पाऊण वाजतानाचा. यावेळी सेन्सेक्स अगदी 6545.94 अंशांएवढे खाली गेले होते. मात्र नंतर वाढत गेला तो थेट 6721.08 अंशांवर पोहचला आणि 6713.86 अंशांवर स्थिरावला.

 
</text>
</doc>
