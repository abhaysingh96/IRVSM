<doc>
<docno>1034879.cms.txt</docno>
<text>
 
देश-विदेश
हरयाणात काँग्रेस
[ Monday, February 28, 2005  12:22:17 am]


चंडीगढ : हरयाणा विधानसभेच्या 90 पैकी 67 जागा जिंकून काँग्रेसने निविर्वाद वर्चस्व प्रस्थापित केले आहे. या सत्ताधाऱ्यांविरोधी मताचा फटका बसलेले मुख्यमंत्री ओमप्रकाश चौटाला यांचे ' इंडियन नॅशनल लोकदल ' अवघ्या नऊ जागांवर तगले आणि सत्तेत भागीदारी असणाऱ्या भाजपला दोन जागांवर समाधान मानावे लागले. संध्याकाळी उशिरा चौटाला यांनी मुख्यमंत्रीपदाचा राजीनामा राज्यपालांकडे सादर केला.

विरोधकांना पराभवाची धूळ चारणाऱ्या व 10 वर्षांच्या खंडानंतर, तेही दोन तृतीयांश बहुमत मिळवून सत्तेत येणाऱ्या काँग्रेसमध्ये आता मुख्यमंत्री कोण होणार, याची उत्कंठा आहे. आदमपूरमधून 71 हजार 81 च्या राज्यात सर्वाधिक मताधिक्याने जिंकलेले आणि तीनदा मुख्यमंत्रीपद भोगलेले भजनलाल, माजी प्रदेशाध्यक्ष भूपिंदरसिंग हूडा, केंदीय मंत्री सेलजा आणि हंगामी प्रदेशाध्यक्ष रणदीपसिंग सुरजेवाला हे प्रमुख दावेदार आहेत. काँग्रेसची नेतानिवड मंगळवारी आमदारांच्या बैठकीत होईल, असे रात्री उशिरा सांगण्यात आले.

हरयाणा

एकूण जागा 90

काँग्रेस 67

लोकदल 09

भाजप 02

अन्य 12

 
</text>
</doc>
