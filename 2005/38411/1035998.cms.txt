<doc>
<docno>1035998.cms.txt</docno>
<text>
 
हेल्थ
एचआयव्ही म्हणजे एड्स नव्हे!
[ Monday, February 28, 2005  07:14:07 pm]


एचआयव्ही म्हणजेच एड्स ' असा गैरसमज केला जातो. एड्स हा एचआयव्ही आजारातील शेवटचा टप्पा आहे. सीडी फोर काऊण्ट 250 पेक्षा खाली सरकला, की एचआयव्ही पॉझिटिव पेशण्टला एड्स झालाय, असा निष्कर्ष काढला जातो. जसजसा हा सीडी फोर काऊण्ट खाली सरकत जातो, तसतसं वेगवेगळ्या आजारांना शरीराकडून आमंत्रण दिलं जातं. हा आजार झाल्यास लगेचच फॅमिली डॉक्टरचा सल्ला घ्यावा. योग्य तपासण्या केल्यास पेशण्टला योग्य औषधं मिळतील आणि तो पुन्हा एकदा आपल्या कामाला लागू शकेल.

नुकताच व्हॅलण्टाइन डे पार पडला. पाश्चिमात्य संस्कृती भारतात किती डोकावते आहे, याचा प्रत्यय आला. त्याच दिवशी सकाळी फोन आला होता. ' मी... मी शेखर बोलतो आहे. मला तातडीने तुम्हाला भेटायचं आहे. मला खूप भीती वाटत आहे. ' या फोननंतर दोन तासांत शेखर समोर बसला होता. तो एक सॉफ्टवेअर इंजिनीअर होता. वाशीच्या कुठल्याशा कंपनीत चांगल्या हुद्द्यावर होता. दोन दिवसांपूवीर् त्यांच्या कंपनीतील कर्मचाऱ्यांची वाषिर्क तपासणी झाली होती. त्यात शेखरचीही झाली. त्यातील शेवटचा रिपोर्ट होता , ' एचआयव्ही-पॉझिटिव. '

' काही वर्षांपूर्वी माझ्याकडून चूक झाली होती. मी नको त्या ठिकाणी काही ऑफिसमधील मित्रांबरोबर गेलो होतो आणि दुसऱ्या दिवशी परतलो होतो. पण त्या एका रात्रीने माझं आयुष्य आज बरबाद केलंय. मला एड्स झालाय ना ? आता मी काय करू ? हा आजार बरा होत नाही, हे मला माहीत आहे. यावर काही औषधं आहेत का ? शेखर न थांबता विचारत होता.

' तुला एचआयव्हीचा त्रास आहे. एचआयव्ही हे एका जंतूचं नाव आहे. हे जंतू शरीरात पसरून प्रतिकारशक्ती खंडित करतात. ही प्रतिकारशक्ती एका विशिष्ट पातळीच्या खाली आली, की त्या पेशण्टला एड्स झाला आहे, असं म्हणतात. त्यामुळे स्वत:ला एड्स झालाय, असं म्हणण्यापूवीर् तू तुझी ब्लडटेस्ट करून घे. यामुळे तुझी प्रतिकारशक्ती मोजता येईल. या टेस्टला सीडी फोर काऊण्ट असं म्हणतात. हे काऊण्ट तुझ्या रक्तात किती आहे, त्याप्रमाणे या आजाराचा इलाज केला जाईल ,' असं त्याला समजवावं लागलं.

' एचआयव्ही म्हणजेच एड्स ' असा गैरसमज केला जातो. एड्स हा एचआयव्ही आजारातील शेवटचा टप्पा आहे. सीडी फोर काऊण्ट 250 पेक्षा खाली सरकला, की एचआयव्ही पॉझिटिव पेशण्टला एड्स झालाय, असा निष्कर्ष काढला जातो. जसजसा हा सीडी फोर काऊण्ट खाली सरकत जातो, तसतसं वेगवेगळ्या आजारांना शरीराकडून आमंत्रण दिलं जातं. क्षयरोग, वारंवार जुलाब, भूक कमी होत जाणं, ताप येत राहणं, हपिर्स होणं यासारखे त्रास त्या पेशण्टला होतात.

आत्तापर्यंत हा आजार शरीरातून पूर्णपणे नाहीसा व्हावा, अशी औषधं जरी उपलब्ध झाली नसलीत, तरी हा आजार वाढू नये, शरीरात पसरू नये यासाठी चांगली औषधं उपलब्ध आहेत. आज हा आजार जवळजवळ तेवीस वर्षं जुना झाला आहे. जी औषधं उपलब्ध आहेत, ती नियमितपणे घेऊन आपलं दैनंदिन कार्य अगदी हा आजार नसल्यासारखं पार पाडता येतं.

हा आजार झाल्यास लगेचच फॅमिली डॉक्टरांचा सल्ला घ्यावा. हा आजार झाल्याचं कोणाला सांगूयाच नको, नाहीतर मला सगळे नावं ठेवतील, असा विचार चुकीचा आहे. हा आजार झालेले कित्येक पेशण्ट्स औषधं घेऊन समाजात आपापली कर्तव्यं बजावत आहेत.

आजाराची तीव्रता जाणून घेण्यासाठी व्हायरल लोड नावाची चाचणीही उपलब्ध आहे. याव्यतिरिक्त छातीचा एक्स-रे, लिवर फंक्शन टेस्ट, हिमोग्लोबीन यासारख्या जुजबी चाचण्याही कराव्या लागतात. 60-70 टक्के एचआयव्ही पॉझिटिव पेशण्ट्सना फुफ्फुसाचा किंवा आतड्याचा क्षयरोग होतो. तेव्हा वेळच्या वेळी फुफ्फुसाचा एक्स-रे, पोटाची सोनोग्राफी करून घेणं उपयोगी ठरतं. हा आजार म्हणजेच एचआयव्हीचे जंतू एचआयव्ही पॉझिटिव पेशण्टशी शरीरसंबंध ठेवल्याने, एचआयव्हीपीडित पेशण्टचं रक्त जखमेवर लागल्याने आणि एचआयव्हीचे जंतू असलेलं रक्त एखाद्या मनुष्याला दिल्याने ( अर्थात ब्लड ट्रास्फ्युजन) या तीन प्रकारांमुळे पसरतात. एकत्र बसल्याने, बोलल्याने, श्वासोच्छ्वासातून हा आजार पसरत नाही. हा आजार झाल्यास आहारातही काही फारसा बदल करणं जरूरी नाही.

शेखरच्या चाचण्या झाल्या. त्याचा सीडी फोर काऊण्ड 350 होता. हा काऊण्ट खाली न येता असाच राहावा, यासाठी औषधं सुरू केली. आपल्याला एड्स झालेला नाही, हे त्याला पटलं. हा आजार झालेला पेशण्ट समाजाच्या, घरच्या मंडळीच्या प्रतिक्रियेच्या आशंकेने खचलेला असतो. पण, त्या पेशण्टने योग्य तपासण्या केल्यास त्याला योग्य औषधं मिळतील आणि तो पुन्हा एकदा आपल्या कामाला लागू शकेल.

डॉ. सलील बेंदे

तुम्ही तुमचे प्रश्न किंवा अडचणी डॉ. सलील बेंदे यांना विचारू शकता. आमचा पत्ता - ' सिटी-स्कॅन ', मुंबई टाइम्स, दुसरा मजला, टाइम्स ऑफ इंडिया इमारत, डॉ. डी. एन. रोड, मुंबई - 400001.

 
</text>
</doc>
