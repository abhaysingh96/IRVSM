<doc>
<docno>1034840.cms.txt</docno>
<text>
 
महामुंबई
त्सुनामीग्रस्त अंदमानात काँग्रेसच्या पथकाचा दौरा
[ Monday, February 28, 2005  12:02:44 am]


म. टा. प्रतिनिधी

मुंबई : अंदमान निकोबार बेटावरील त्सुनामीग्रस्तांचे पुनर्वसन करण्याबाबत पाहणीसाठी काँग्रेसच्या दहा जणांच्या पथकाने या बेटांचा दौरा केला.

ग्रेट निकोबार बेटाजवळील कँपबेल बे या छोट्या शहरातील रहिवाशांना मदत व त्याच्या पुनर्वसनाची जबाबदारी महाराष्ट्र प्रदेश काँग्रेस समितीचे उपाध्यक्ष अविनाश पांडे व मुंबई युवक काँग्रेसचे अध्यक्ष चरणसिंग सप्रा यांच्यावर सोपवण्यात आली होती.

कँपबेल बे मध्ये माजी सैनिकांची वसाहत आहे. त्सुनामी लाटांचा मोठा फटका या वसाहतीला बसला होता. सप्रा यांनी या वसाहतीतील प्रत्येकाची चौकशी केली व मदतकार्याच्या कामाची माहिती घेतली.

बेटावरील इंदिरा पाँइंट या भागातील दीपगृहाजवळ दिवंगत पंतप्रधान इंदिरा गांधी यांचा पुतळा उभारण्यात येणार होता. पण महाकाय लाटांमुळे या पुतळ्याचे दोन तुकडे झाले.

आता या भागात इंदिरा गांधी यांचा नवा पुतळा उभारण्यासाठी पक्षाध्यक्ष सोनिया गांधी यांना विनंती केली जाणार आहे.

 
</text>
</doc>
