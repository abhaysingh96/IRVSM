<doc>
<docno>1034853.cms.txt</docno>
<text>
 
देश-विदेश
बिहारी दशावताराचे प्रयोग आता सुरू
[ Monday, February 28, 2005  12:08:29 am]


वृत्तसंस्था

पाटणा : त्रिशंकू विधानसभेच्या फिरत्या रंगमंचावर बिहारी दशावताराचे प्रयोग आता सुरू होणार आहेत! निकाली दंगलींत राबडीदेवी लालूप्रसाद यादव यांच्या राष्ट्रीय जनता दलाने अवघ्या 61 जागांवर बस्तान टिकवले, तर ' राष्ट्रीय लोकशाही आघाडी ' तील भाजपने 34 आणि संयुक्त जनता दलाने 50 जागा मिळवल्या. काँग्रेसला 10 व लोक जनशक्ती पक्षाला 26 जागा मिळाल्याने भाजप आणि राजदला ' लोजप ' या पक्षाचा आधार महत्त्वाचा आहे, पण पक्षनेते रामविलास पासवान हे दशावतारी खेळाचे सूत्रधार न ठरता दोन्ही पक्षांपासून दूर राहण्याचा ' बिरहा ' गात आहेत!

' राष्ट्रपती राजवट, हेच बिहारच्या स्थितीवरील उत्तर ठरेल. भाजप वा राजदला आम्ही पाठिंबा देणारही नाही नि त्यांचा पाठिंबा घेणारही नाही ', असे पासवान यांनी स्पष्ट केले. काँग्रेसमधील लालूविरोधी गटाचे म्होरक्याआणि काँग्रेस प्रदेशाध्यक्ष रामजतन सिन्हा यांनीही राष्ट्रपती राजवटच बरी, असे जाहीर वक्तव्य करून टाकले. मात्र, भाजपनेत्यांच्या बैठका आता ' रालोआ ' तील अन्य नेत्यांशी सुरू झाल्या असून बिहारमध्ये सत्तेसाठी पहिला दावा संयुक्त जनता दल आणि भाजपच करणार, हे उघड आहे. मात्र, त्यांना पाठिंबा कुणाचा मिळणार, हा खरा प्रश्ान् आहे. भाजपचे केंदीय सरचिटणीस अरुण जेटली यांनी, पासवान यांची साथ घेण्यास आमचा विरोध नाही, असे जाहीर केले. तिकडे सुषमा स्वराज यांनी तर , ' पासवान हेच बिहारचे राजे ', अशी भलामणही सुरू केली! राजदचे प्रवक्ते शिवानंद तिवारी तसेच केंदीय मंत्री व राजद नेते अखिलेश प्रसाद सिंग या दोघांनीही, पासवान यांची साथ आम्ही मागणार आहोत, असे वार्ताहरांना सांगितले. तोवर पासवान यांनी त्यांचा, सत्तेबाहेरच राहण्याचा ठाम निर्णय जाहीर केला होता.

लालूंच्या राजदची निशाणी असलेला ' कंदील ' विझूविझू करणाऱ्या या निकालांनी राजकीय घडामोडींना रविवारी दुपारपासूनच हिरवा कंदील दिला होता. मुख्यमंत्री राबडीदेवी यांनी राघोपूर मतदारसंघ राखला, तोही 27 हजार मतांनी. मात्र, पहिल्या काही फेऱ्यांत त्या तीन हजारांनी मागे होत्या. तिकिट न मिळाल्याने राजदशी बंडखोरी करणारे राबडीदेवींचे नातेवाईक हरले ; पण राजदची मते खेचून आपापल्या मतदारसंघांत त्यांनी राजदला तिसऱ्या स्थानावर फेकले.

 
</text>
</doc>
