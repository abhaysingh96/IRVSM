<doc>
<docno>1036136.cms.txt</docno>
<text>
 
अग्रलेख
ना अर्थ ,ना संकल्प!
[ Monday, February 28, 2005  08:48:34 pm]


when you are skinning your costemers, you should leave some skin on to grow again so that you can skin them again - khrshchev

एकेकाळच्या कम्युनिस्ट सोव्हिएट युनियनचे सवेर्सर्वा निकिता क्रुश्चेव्ह यांनी ब्रिटनमधील भांडवलदारांच्या सभेत व्यापाऱ्यांपुढे केलेला हा उपदेश, भारताचे अर्थमंत्री पी. चिदंबरम यांनी काँग्रेस आघाडीचा पहिला संपूर्ण अर्थसंकल्प सादर करताना अंगीकारल्याचे दिसते. त्यामुळेच भारतीय जनतेच्या अंगावरील लोकर कापताना त्यांनी थोडी फार लोकर शिल्लक राहील आणि पुढील चार वर्षांत आणखी काही मिळवता येईल, याची काळजी घेतली आहे. गेल्या लोकसभा निवडणुकांनंतर देशात काँग्रेसच्या नेतृत्वाखालील संयुक्त पुरोगामी आघाडीचे सरकार आले व निष्णात अर्थतज्ज्ञ मनमोहन सिंग पंतप्रधान बनले, तेव्हापासूनच आथिर्क सुधारणा हा नव्या सरकारचा स्थायीभाव असणार, हे स्पष्ट झाले होते. सत्ता मिळाल्यानंतर महिनाभरातच चिदंबरम यांनी आपला पहिला अर्थसंकल्प सादर केला ; पण तो घाईघाईने तयार केलेला व अवघ्या आठ महिन्यांच्या कालावधीसाठीच असल्याने त्यावेळी फार काही चमत्कार होतील, असे अपेक्षितच नव्हते. त्यामुळेच सोमवारी लोकसभेत सादर झालेल्या अर्थसंकल्पावर साऱ्यांचे लक्ष खिळले होते. चिदंबरम यांनी अनेक अपेक्षांची पूतर्ता करताना अनेक अपेक्षा बासनातच गुंडाळून ठेवल्या. त्यामुळेच त्यांचा अर्थसंकल्प ' क्रांतिकारक ' न ठरता, सपक आणि बेचव बनला. अर्थसंकल्प तयार करताना अनेक आव्हाने, बेफाट अपेक्षा आणि अनाकलनीय अपरिहार्यता यांच्या दोरावर उभे राहून कसरत करावी लागते. ही अवघड कसरत करताना चेहऱ्यावरील स्मितहास्याची रेषा ढळणार नाही, याचीही काळजी घ्यावी लागते. चिदंबरम यांनी ही सारी पथ्ये नीट सांभाळत अर्थसंकल्प सादर केला खरा ; पण त्यात ना काही अर्थ उरला, ना संकल्प. वादळात सापडलेली नौका कुशल नावाड्याने कशीबशी किनाऱ्याला सुखरूप आणावी आणि त्यातच आपले यश मानावे, तशी अवस्था चिदंबरम यांची झाली. सत्तेवर आल्यानंतर काँग्रेस आघाडीने किमान समान कार्यक्रम तयार केला. त्याच्या अंमलबजावणीची जबाबदारी सर्वात मोठा पक्ष म्हणून काँग्रेसवरच आहे. एका बाजूला केवळ स्वहित जपणारे प्रादेशिक पक्ष आणि दुसऱ्या बाजूला कालबाह्य तत्त्वे उराशी बाळगून त्यासाठी सरकारवर वारंवार अंकुशाचा मारा करणारे डावे पक्ष यांच्या अपेक्षा आणि त्यातून निर्माण झालेल्या अपरिहार्यता यांचे प्रतिबिंब चिदंबरम यांच्या अर्थसंकल्पावर पडलेले दिसते. स्वत: मनमोहन सिंग यांची देशाच्या अर्थनीतीबद्दल ठाम मते व भूमिका आहे. त्यांचे विश्वासू सल्लागार आणि नियोजन मंडळाचे उपाध्यक्ष माँटेकसिंग अहलुवालीया यांचीही देशाच्या नियोजनाबाबत मते आहेत. या साऱ्यांचा एकत्रित परिणाम चिदंबरम यांच्यावर झाल्याने जो अर्थसंकल्प लोकसभेत सादर झाला, तो चिदंबरम यांचा की मनमोहन सिंग व अहलुवालिया यांचा, हा प्रश्न पडावा अशी परिस्थिती आहे. असो.

करदात्यांवरील बोजा

अपेक्षेप्रमाणेच अर्थसंकल्प तुटीचा असला, तरी त्यात चिंता करण्याचे कारण नाही. कल्याणकारी राज्यव्यवस्थेत जनतेच्या मूलभूत गरजा आणि विकासाचा वेग यांचा समन्वय साधण्याच्या कालखंडात देशाच्या तिजोरीत घट होत राहणे अपरिहार्य आहे. ही तूट आणि महसुली उत्पन्न यातील दरी कमी होण्याचा विश्वास चिदंबरम यांनी आकडेवारीचे दाखले देऊन विशद केला. या आकड्यांच्या जंजाळात न शिरता, इतके मानता येईल की, मेंढ्यावरची लोकर कातरून तुटीचा आकडा कमी करण्याचा प्रयत्न चिदंबरम करत आहेत. पण असे करून अर्थव्यवस्थेचा आकार वाढवता येईल का, हा खरा प्रश्न आहे. केवळ लोकांकडचा पैसा सरकारी तिजोरीत आल्याने आथिर्क वृद्धी होत नाही. त्यासाठी संपत्तीची निमिर्ती व्हायला हवी. यासाठी औद्योगिक उत्पादनात गरुडझेप घ्यायला हवी. दुदैर्वाने तसे प्रयत्न अर्थसंकल्पात दिसत नाहीत. चिदंबरम यांनीच दिलेल्या माहितीनुसार देशातील उत्पादकता नऊ टक्क्यांनी वाढली ; पण त्या प्रमाणात एक्साइज वाढला नाही. हे का झाले, हे तपासायला हवे. केवळ निर्यातीला प्रोत्साहन देण्याच्या धोरणामुळे एक्साइजची आवक वाढली नाही, हे खरे नाही. कायदा आणि जकात नाके यातून पळवाटा काढणाऱ्यांची नाकेबंदी झाली, तरच एक्साइजमधून मिळणारी रक्कम वाढेल. त्यासाठी सरकारी नोकरांच्या मानसिकतेमध्ये आमूलाग्र बदल करावा लागेल. तसे करताना कठोर कारवाईचा बडगा उगारावा लागेल. त्यामुळे सरकारला अप्रियता सोसावी लागेल. ते करायची धमक सरकारमधील राजकीय पक्षांत नाही. म्हणूनच इन्कम टॅक्सच्या आकारणीत सुधारणा करताना करदात्यांनी अधिक प्रामाणिकपणे कर भरून हे उत्पन्न वाढवावे, ही चिदंबरम यांची अपेक्षा म्हणजे स्वप्नरंजन ठरते. थेट करांमध्ये चिदंबरम यांनी ज्या सुधारणा सुचवल्या, त्यांचा करदात्यांवर नक्की काय परिणाम होतो, ते कळण्यासाठी काही काळ थांबावे लागेल. परंतु एका बाजूला करआकारणीच्या मर्यादा वाढवताना दुसऱ्या बाजूला स्टँडर्ड डिडक्शनची तरतूद मागे घेण्यात आली. यामुळे नोकरदार करदात्यांवरील बोजा कमी होण्याची शक्यता नाही. दररोज वाढणाऱ्या महागाईला तोंड देत दरवषीर् एक लाख रुपयांची बचत गुंतवणूक करणाऱ्यांनाच काय तो फायदा होईल. वाषिर्क एक लाख रुपयांपर्यंत उत्पन्न असणाऱ्यांना करमाफी मिळाली, तरी त्याचा फायदा किती मध्यमवगीर्यांना होणार ? हा मध्यमवर्गच प्रामाणिकपणे कर भरतो. त्याचा विचार केलेला नाही. आरोग्य सेवेसाठी निधी जमवण्याकरता तंबाखू, गुटखा, सिगरेटी यावरचा कर वाढवण्यात आला, हे चांगले झाले. आरोग्यास घातक व्यसने कायद्याने बंद करता आली नाहीत, तर ती महाग करून व्यसनाधीनांना परावृत्त करण्याचा प्रयत्न करता येतो. त्याच वेळी एअर कंडिशनर्स, चहा वगैरेसारख्या गोष्टींवरील कर कमी केल्याने शहरी जनता खुश होईल, याची दक्षता चिदंबरम यांनी घेतली आहे. दरवषीर् काळ्या पैशाबाबत सरकार चिंता व्यक्त करते व हा पैसा अधिकृत चलनात यावा, म्हणून वेगवेगळ्या आकर्षक योजनाही जाहीर करते. पण तरीही काळ्या पैशाची अर्थव्यवस्था अधिकृत नाणेव्यवहारास समांतर अशीच चालू आहे. अधिकृत पैसा काळ्या बाजारात येऊ नये, म्हणून एका दिवशी दहा हजारांहून अधिक रक्कम बँकांतून काढणाऱ्यांना 0.01 टक्का कर लावण्याची चिदंबरम यांची योजना वेडगळपणाची आहे. या योजनेचा अर्थ असा की, दहा हजार रुपये बँकेतून काढल्यास दहा रुपये कर भरावा लागेल. ज्यांना अधिकृत पैसा खरेच काळ्या बाजारात आणायचा आहे, त्यांना या दहा रुपयांची काय फिकीर ? शिवाय बँकेतील पैसा काळ्या बाजारात आणण्याची हौस कुणाला ? मात्र अडल्या नडल्याला आपल्याच बचतीची रक्कम बँकेतून काढणाऱ्यांना नाहक भुर्दंड बसणार! बँकेत ठेवलेली रक्कम अधिकृत असते ; शिवाय त्यावर योग्य करही भरलेले असतात. अशी आपलीच रक्कम आपल्या विनियोगासाठी काढल्यास त्यावर सरकार कर लावू शकते काय, याची कायदेशीर निकषावर तपासणी करावी लागेल.

मुंबईकरांना दिलासा

मनमोहन सिंग यांनी सूत्रे हाती घेतल्यापासून मुंबईचे शांघाय करण्याच्या घोषणा सुरू झाल्याने अर्थसंकल्पात मुंबईला काय मिळते, याविषयी औत्सुक्य होतेच. चिदंबरम यांनी निराशा केली नाही. मुंबईला विभागीय आथिर्क केंद बनवण्यासाठी काय करता येईल, याची योजना आखण्यासाठी एक उच्चपदस्थ समिती नेमण्याची घोषणा त्यांनी केल्याने आता अनेक हवशे-गवशे आपली नेमणूक व्हावी, म्हणून जाळे पसरून बसतील. त्यामुळे योजना प्रत्यक्षात कधी व कशी साकारेल, ते सांगता येणार नाही. मात्र मुंबईतील आंतरराष्ट्रीय विमानतळ, मेट्रो रेल्वे, न्हावेशेवे-शिवडी सागरी पूल आणि वांदे-वरळी समुदमार्ग यासाठी निधी देण्याचे चिदंबरम यांनी मान्य केले, ही गोष्ट मुंबईकरांना दिलासा देणारी आहे. या तीन मार्गांमुळे मुंबईतील रस्त्यांवरील वाहतुकीची समस्या तरी सुसह्य होऊ शकेल. अर्थसंकल्पातील हीच काय ती भरभक्कम जमेची बाजू. बाकी सारे काही ' पाच आले, चार गेले, एक हरवला... ' अशा गरीबाघरच्या ओढाताणीच्या संसाराचा जमाखर्च ; इतकेच.

 
</text>
</doc>
