<doc>
<docno>1034851.cms.txt</docno>
<text>
 
देश-विदेश
'जनता ज्यादा समझदार होती है'
[ Monday, February 28, 2005  12:07:20 am]


म.टा.विशेष प्रतिनिधी

नवी दिल्ली : ' लालूप्रसादांच्या दहशतवादी, जुलमी व भ्रष्ट राजवटीविरूद्ध बिहारच्या जनतेने स्पष्टपणे कौल दिला असून भाजप जद (यु) आघाडीला विधानसभेत सर्वात मोठ्या गटाचा सन्मान बहाल केला आहे. 100 पेक्षा जास्त संख्याबळ रालोआने प्राप्त केले असून लालूंचा राजद सत्तरवर अडकला आहे. दोघांमध्ये 30 जागांचे अंतर आहे. अशा परिस्थितीत बिहारमध्ये सरकार स्थापनेच्या तमाम शक्यतांवर आम्ही विचार करीत आहोत ', असा आत्मविश्वास नितीशकुमार यांनी पत्रकारांशी बोलतांना व्यक्त केला.

रामविलास पासवान यांनी मिळवलेल्या यशाचा उल्लेख करताच नितीशकुमार म्हणाले की, जो होना है, वो होके रहता है, यह बात बहुत पहले हमने पासवानजी को समझायी थी, लेकीन वो माने नही। परिणाम आप देख रहे हो। अपने आपको हम जितका समझदार मानते है, जनता उससे ज्यादा समझदार होती है। रामविलास पासवान यांच्याशी अजुनही समझोता करण्याविषयी भाजप आणि जद(यु) एकत्रितरित्या विचारविनिमय करील, असेही नितीशकुमार म्हणाले.

हरयाणात दोन तृतियांश बहुमताचा रोमहर्षक विजय प्राप्त केल्यानंतर काँग्रेस मुख्यालयात पत्रकारांशी बोलतांना अंबिका सोनी म्हणाल्या, देशाला तरुण नेतृत्वाची गरज आहे. त्यांच्या विधानावरून, चौटालांचा पराभव करणारे रणदीप सुरजेवाला वा केंदीय राज्यमंत्री सेलजा यांच्यासंदर्भात त्या बोलत असाव्यात, असे संकेत मिळताच पत्रकारांनी प्रश्ानंची सरबत्ती केली. तेव्हा स्वत:ला सावरत सोनी म्हणाल्या : मी हरयाणाविषयी बोलत नव्हते.

प्रदेश काँग्रेसचे अध्यक्ष व माजी मुख्यमंत्री भजनलाल यांनी भावी मुख्यमंत्री नवनिर्वाचित आमदारच ठरवतील, असे सांगत, आपण स्वत: या पदाचे दावेदार असल्याचे घोषित केले. हरयाणात मुख्यमंत्रीपदाची निवड एकमताने आणि काँग्रेसच्या परंपरेप्रमाणे शांतपणे पार पडेल, अशी ग्वाही हरयाणाचे प्रभारी महासचिव जनार्दन द्विवेदी यांनी दिली.

बिहार संख्याबळाचा डेडलॉक तयार झाल्यास, सरकार बनवू शकतो अथवा बनवण्यास मदत करू शकतो, अशा कोणाशी तरी चर्चा करावीच लागेल, असे सांगत पासवानांच्या मुख्यमंत्री-पदाला भाजपचा विरोध नसेल, असे स्पष्ट संकेत बिहार भाजपचे प्रभारी अरुण जेटलींनी दिले.

जेटली म्हणाले की, बिहारी जनतेची लालूंच्या जंगलराज मधून मुक्तता करणे, विधानसभेत रालोआला सर्वात मोठा गट म्हणून प्रस्थापित करणे व रालोआचा मुख्यमंत्री बनवणे या तीन उद्दिष्टांनी आम्ही लढत होतो. आम्हाला त्या दिशेने यश मिळत असल्याचे चित्र सामोरे आले आहे.

 
</text>
</doc>
