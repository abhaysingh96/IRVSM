<doc>
<docno>1036123.cms.txt</docno>
<text>
 
बहुतांची अंतरे
महसूल खाते 20-20 वर्षे करते काय?
[ Monday, February 28, 2005  08:40:55 pm]


मुंबईला पाणीपुरवठा करणाऱ्या दोन जलवाहिन्या ठाणे जिल्ह्यातून येतात. या दोन जलवाहिन्यांनी व्यापलेल्या जमिनीवरचा 1956 पासूनचा (की 20 वर्षांचा ?) 64 लाख रु. बिगरशेतीकर मुंबई महापालिकेने आजवर भरलेला नाही. त्यामुळे ठाण्याच्या जिल्हाधिकाऱ्यांनी पालिकेच्या ठाणे हद्दीतील कापूरबावडी येथील पाण्याच्या चौकीला सील ठोकले आहे वगैरे तपशील वाचला. प्रत्यक्षात पालिकेने वाटाघाटी केल्या व पाणीपुरवठ्यावर परिणाम झाला नाही, हा भाग वेगळा.

सुमारे वर्षापूर्वी, नव्या मुंबईतील घर- मालकांवरही 20 वर्षांची बिगरशेतीकरांची काही लाख रु.ची थकबाकी भरावी, अशी नोटीस महसूल खात्याने बजावली होती. परंतु ' आम्ही जमीन सिडकोकडून लीजवर (भाडेपट्टीने) घेतलेली आहे. थकबाकी सिडकोने द्यावी ', असा संघटित पवित्रा घरमालकांनी घेतल्यामुळे व नव्या मुंबईतील नगरसेवक, आमदार यांच्या पाठिंब्यामुळे नव्या मुंबईतील गृहसंस्था तूर्तास बचावल्या आहेत.

मुलुंड येथील सहकारी गृहसंस्थांकडे थकित , 20-25 वर्षांच्या बिगरशेतीकरांच्या नोटिसा आल्या आहेत. असा थकित कर मागणे म्हणजे वडिलांचे देणे मुलाकडून किंवा काही बाबतींत आजोबांचे देणे नातवाकडून मागणे असे झाले. अशा थकित, काही लाख रु.ची उभारणी गृहसंस्थांनी एकावेळी कशी करावयाची ?

महसूल खाते 20-20 वषेर् आपले काम करत नसेल व कामाची थकबाकी ठेवत असेल, तर खात्यातील संबंधित विभागावर काही कारवाई कशी होत नाही ? महापालिका हद्दीतील बेकायदा व्यापलेल्या भूखंडावरच्या झोपड्यांना कर नाही, बिगरशेतीकर नाही, वर त्यांना कितीतरी सुविधा मोफत दिल्या जातात. तेव्हा महसूल खात्याने कायदेशीरपणे उभारलेल्या, पालिकेच्या हद्दीतील, बिगरशेती केलेल्या जमिनीवरील गृहसंस्थांवरचा थकित कराचा डोंगर माफ करावा.

भा. ल. महाबळ, मुलुंड, मुंबई.

 
</text>
</doc>
