<doc>
<docno>1036214.cms.txt</docno>
<text>
 
महामुंबई
मोहाडीकरांचे उपोषण मागे
[ Monday, February 28, 2005  10:29:30 pm]


म. टा. प्रतिनिधी

मुंबई : शिवाजी पार्क भुयारी मार्गाचे काम रोखण्याचा निर्णय अखेर घेतला गेल्यामुळे ज्येष्ठ स्वातंत्र्यसैनिक प्रकाश मोहाडीकर यांनी रविवारी सुरू केलेले उपोषण मध्यरात्रीनंतर सोडले.

भुयारी मार्गासंबधात स्थानिक नागरिकांना काहीच कल्पना देण्यात आली नसून त्यांच्यासमोर या भुयारी मार्गासंदर्भात आधी भूमिका स्पष्ट करा आणि त्याचा उपयोग पटवून द्या अशी मागणी करण्यात आली होती. पण एवढा विरोध असूनही गेल्या काही दिवसांत भुयारी मार्गाचे काम जोरात सुरू झाल्याने शेवटी उपोषणाचा पवित्रा घ्यावा लागल्याचे मोहाडीकर यांनी सांगितले.

शिवसेनेचे नेते मनोहर जोशी, आमदार सदा सरवणकर, विशाखा राऊत, काँग्रेसचे खासदार एकनाथ गायकवाड, शरयु ठाकूर तसेच इतरही पक्षाचे नेते पाठिंबा दर्शवण्यासाठी आले होते. यासंदर्भात खासदार गायकवाड यांनी लगेचच मुख्यमंत्री विलासराव देशमुख यांची प्रत्यक्ष भेट घेतली. त्यांनी या कामास स्थगितीचे आदेश दिले तसेच स्थानिक नागरीकांच्या मागणीचा विचार करण्यात येईल, असे आश्वासन दिल्यामुळे मोहाडीकरांनी उपोषण मागे घेतल्याचे समजते.

येत्या आठवड्यात यासंदर्भातील सर्व संबंधितांची बैठक घेतली जाऊ न भुयारी मार्गाची भूमिका स्पष्ट करणारा निर्णय घेण्यात येणार आहे.

 
</text>
</doc>
