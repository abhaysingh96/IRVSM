<doc>
<docno>1034871.cms.txt</docno>
<text>
 
देश-विदेश
ज..जंतरम, च चिदंबरम
[ Monday, February 28, 2005  12:19:28 am]


वृत्तसंस्था

नवी दिल्ली : करप्रणालीत सुधारणेचा आग्रह धरणारे अर्थमंत्री पी. चिदंबरम उद्या सोमवारी बजेट मांडताना प्रत्यक्षात करदात्यांवर किती वक्रदृष्टी किंवा कृपादृष्टी दाखवतात, यावरच या बजेटचे ' ड्रीम बजेट ' किंवा ' जनता बजेट ' असे वगीर्करण होणार आहे. आथिर्क आढाव्यात चिदंबरम यांनी डाव्यांच्या नाकावर टिच्चून अनेक धाडसी विचार मांडले. ते धाडस टिकून राहणार की, गेल्या दोन दिवसांत डाव्यांच्या कानपिळीमुळे ' वठणीवर आलेले ' अर्थमंत्री आघाडी राजकारणाच्या चौकटीतले सावध बजेट मांडणार, हेही दुपारी दोन वाजेपर्यंत स्पष्ट होईल.

करांचे दर कमी करण्याचे आणि करपात्र उत्पन्नाची मर्यादा वाढवण्याचे गाजर दाखवतानाच, सेवाकराची व्याप्ती वाढवण्याचे सूतोवाच अर्थमंत्र्यांनी केल्यामुळे सर्वसामान्य नोकरदार वर्ग काहीसा गांगरून गेला आहे. अनेक सेवा दैनंदिन जीवनाशी निगडित असल्याने मर्यादित करमाफी/ करसवलतींतून मिळालेला दिलासा वाढीव सेवाकरामुळे होणाऱ्या सर्वव्यापी महागाईने हिरावून घेतला जाणार का, अशी भीती आहे.

अर्थात, खरोखरच इतक्या मोठ्या वर्गाला दुखावण्याइतके आथिर्क आणि राजकीय स्वातंत्र्य अर्थमंत्र्यांना मिळाले आहे काय, या प्रश्नाचे उत्तर मिळालेले नाही. या सरकारचा किमान समान अजेंडा आणि आढाव्यातील अनेक तरतुदी परस्परांशी फारकत घेणाऱ्या आहेत. कामगार कायद्यातील सुधारणा, करसवलती टप्प्याटप्प्याने कमी करणे, परकीय थेट गुंतवणुकीची व्याप्ती वाढवणे, सबसिडींमध्ये कपात, लघुद्योगाच्या अखत्यारीतील वस्तू कमी करणे आदींविषयी विशेषत: डाव्या पक्षांची मते तीव्र आहेत. डाव्यांना मोठे आव्हान देण्याची चिदंबरम यांची चाल काहीशी अनपेक्षित होती. कदाचित चार पावले पुढे जाऊन, नंतर दोन पावले मागे येण्यासाठीच ते ही खेळी खेळले असावेत. काहीही झाले तरी ते प्रगतीशील अर्थमंत्री ठरतीलच!

 
</text>
</doc>
