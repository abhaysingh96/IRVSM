<doc>
<docno>1036025.cms.txt</docno>
<text>
 
महामुंबई: मुंबई टाइम्स
हॅपनिंग सेण्टर की रात्रभर धिंगाणा?
[ Monday, February 28, 2005  07:25:14 pm]


प्रसाद नेरुरकर/अमित भंडारी

सध्या मल्टिप्लेक्सवर अंकुश आहे तो फक्त पोलिसांचा. त्यांच्या जाचातून मुक्त होण्यासाठी मल्टिप्लेक्स लॉबी सक्रीय झाली असून हॅपनिंग सेन्टर्सच्या नावाखाली रात्रभर धिंगाणा करता यावा, असे प्रयत्न सुरू झाले असल्याचं समजतं.

हे सगळं साध्य करण्यासाठी मल्टिप्लेक्सवरचा अंकुश पोलिसांऐवजी महापालिकेच्या हाती यावा, असे प्रयत्न केले जात असल्याचं बोललं जात आहे. मल्टिप्लेक्समध्ये चित्रपटांच्या प्रीमिअर शोच्या वेळी वेळेची मर्यादा, स्पॉन्सर्स आणि मद्यपानबंदी या समस्या येतात. पुर्रस्कत्यांचा दाखला देऊन शोज करणं वा ठरलेल्या वेळेच्या नंतर थिएटर चालू ठेवणं सध्याच्या पोलिसी खाक्यात अडचणीचं ठरतं. त्यामुळे मल्टिप्लेक्सवाल्यांना हा वचक नकोसा झाला आहे. त्यासाठीच तर सूत्रं पोलिसांऐवजी पालिकेकडे जावीत, अशी त्यांची इच्छा आहे, असं सांगितलं जातं.

सरकारच्या कर सवलतींचा लाभ उठवल्यानंतर या मल्टिप्लेक्सचं हॉटेलमध्ये, पब, डिस्कोथेक अथवा शॉपिंग कॉम्प्लेक्समध्ये रूपांतर करणं त्यांना सोयीचं होऊ शकेल. मल्टिप्लेक्सच्या परिसरात शाळा, प्रार्थनास्थळ, वाइन शॉप असता नये, ही अटही मल्टिप्लेक्सच्या व्यवस्थापकांना जाचक वाटत असून, पालिकेकडे सूत्र आल्यास या अटी धाब्यावर बसवणं वा शिथिल करून घेणं शक्य होईल, असं त्यांना वाटतं.

मल्टिप्लेक्सची सूत्रं पालिकेकडे गेल्यास तिकिटांचा काळाबाजार, त्यांच्या विक्रीतली हेराफेरी, थिएटर भाडेतत्त्वावर देणं, तिथल्या जाहिरातींचे दर ठरवणं, शॉर्ट फिल्म्ससाठीचे दर कमीजास्त करणं या बाबींमधून मलिदा उकळणं सोयीचं होण्याची शक्यता आहे. जागेचा मालकी हक्क तसंच लायसन्स ट्रान्सफर हे पालिकेच्या अखत्यारित अधिक सुकर होईल, अशी त्यांना आशा वाटते.

रात्रभर मल्टिप्लेक्स खुलं राहणं, हे मल्टिप्लेक्सवाल्यांच्या दृष्टीने हिताचं असलं तरी त्यामधील कायदा आणि सुरक्षा व्यवस्थेचं पालन या जबाबदारीची धुरा कोण वाहणार, हा प्रश्ान्च आहे. इतर थिएटर्सची कवाडं जेव्हा बंद होतात. त्यावेळी नाइट लव्हर्ससाठी हा हॉटस्पॉट बनेल आणि त्यामधून अधिक रक्कम उकळता येईल, असं समीकरण मल्टिप्लेक्सवाल्यांच्या डोक्यात घुमत आहे.

काही दिवसांपूवीर् मल्टिप्लेक्समध्ये दणक्यात साजरे केलेले प्रीमियर शोज आणि त्यामधील उलाढाल पाहून जिल्हाधिकारी कार्यालयातून फोन खणाणले, नोटिस बजावल्या गेल्या आणि करवसुली केली गेली. त्यामुळे ' वरकमाई ' च्या राजमार्गातील या अडचणी दूर करण्यासाठी पालिकेच्या हाती सूत्रं हाती जाणं त्यांना फायदेशीरच वाटत आहे.

गेले काही दिवस मंत्रालयातून हा निर्णय व्हावा, यासाठी मल्टिप्लेक्सवाल्यांनी फिल्डिंग लावली आहे. पोलिस, महापालिका, महसूल विभाग, सार्वजनिक बांधकाम विभाग, फायर ब्रिगेड, आरटीओ यांच्या उच्चपदस्थांच्या बैठकां सुरू आहेत आणि त्यांची मतं आजमावली जात आहेत.

यासंदर्भात विधी व न्याय, वित्त, गृह, सामाजिक न्याय, सांस्कृतिक कार्य आणि क्रीडा, महसूल या विभागांशी संपर्क साधला असता त्याबद्दल उत्तर देण्यात टाळाटाळ करण्यात आली.

 
</text>
</doc>
