<doc>
<docno>1034880.cms.txt</docno>
<text>
 
देश-विदेश
बिहारमध्ये होणार काय?
[ Monday, February 28, 2005  12:23:07 am]


पाटणा : बिहारमध्ये लालूप्रसाद यादवांच्या 15 वर्षांच्या राजवटीला सुरुंग लागला असला, तरी, लालूविरोधकांच्या निवडणूकपूर्व बेरजा व्यवस्थित न झाल्यामुळे इथे नेमके काय घडणार, हे निकालानंतरही स्पष्ट नाही. जनता दल ( संयुक्त)ने सरकारस्थापनेचा दावा करणार असल्याचे रात्री उशिरा जाहीर केले. भाजप आणि जद (सं) यांच्या आघाडीला बहुमत गाठण्यासाठी आणखी 28 सदस्यांचे पाठबळ आवश्यक आहे. रामविलास पासवान यांच्या लोकजनशक्तीचे नेमके तेवढेच आमदार निवडून आले आहेत. लालूप्रसाद यादव यांनी, सर्वाधिक जागा आपल्या पक्षाला मिळाल्या असल्याने आपणच सरकार स्थापन करू, अशी दपोर्क्ती केली आहे. या सुंदोपसुंदीतून बिहारच्या सिंहासनावर ' दशावतार ' नसले ; पण पाच अवतार प्रकटू शकतात, ते असे :

राबडी अवतार : लालूप्रसाद यादव आणि रामविलास पासवान यांचे अशक्य मनोमीलन झालेच, तर राबडीदेवींना पुन्हा मुख्यमंत्रीपद आणि रामविलासांच्या भावाला, पशुपतीनाथ पारस यांना उपमुख्यमंत्रीपद मिळेल! पण ही सर्वांत दूरची शक्यता.

यूपीए अवतार : राबडीदेवींना मुख्यमंत्री करू नका, या अटीवर पासवान ' यूपीए ' च्या बिहार आवृत्तीला पाठिंबा देतील, असा आशेचा एक किरण! सोनिया गांधीच या तोडग्याच्या शिल्पकार असतील. पण पासवानांचा मुख्यमंत्री अन्य पक्षांना चालेल ?

रालोआ-पासवानावतार! : पासवान यांनी स्वत:लाच पसंती दिली, तर... लालू-विरोधक पासवान भाजपकडे पुन्हा जातील ? लालूंच्या ' एमवाय ' ( मुस्लिम- यादव) समीकरणातला ' एम ' पासवान यांनी स्वत:कडे खेचला ; तो भाजपमुळे दुरावेल त्याचे काय ?

नितीशावतार : भाजपपेक्षा जास्त जागा मिळवणाऱ्या संयुक्त जनता दलाचा मुख्यमंत्री होणे अधिक सयुक्तिक! अर्थात , ' रालोआ '- तील या दोघा पक्षांना अपक्षांचा आधार लागेल.

राज्यपालावतार! : राष्ट्रपती राजवटवादी विचारवंतांचे नेते आहेत स्वत: पासवान! पण राष्ट्रपती राज्यपालांकरवी कारभार सांभाळू शकतात, तो फक्त सहा महिने. पुढे मध्यावधी निवडणुका अटळ!

बिहार

एकूण जागा 243

राजद 75

काँग्रेस 10

लोकजनशक्ती पार्टी 28

भाजप 36

जद (संयुक्त) 57

अपक्ष व अन्य 37

 
</text>
</doc>
