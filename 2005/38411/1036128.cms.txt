<doc>
<docno>1036128.cms.txt</docno>
<text>
 
धावते जग
दमुकचा दणका
[ Monday, February 28, 2005  08:43:08 pm]


बिहार आणि झारखंड या राज्यांत झालेल्या विधानसभा निवडणुकीत लालू प्रसाद यादव यांच्या राष्ट्रीय जनता दलाशी युती न करण्याच्या साहसवादाचा जबर फटका काँग्रेसला बसला असतानाच, तामिळनाडूत दमुकचे सवेर्सर्वा करुणानिधी यांच्यापुढेही सपशेल लोटांगण घालण्याची वेळ काँग्रेसवर आली आहे.

तामिळनाडू प्रदेश काँग्रेस समितीच्या गुरुवारी झालेल्या बैठकीत केंदीय मंत्री ई. व्ही. के. एस. एलंगोवन यांनी तामिळनाडूत विधानसभा निवडणुकीसाठी दमुकबरोबर युती करताना, राज्यातील सत्तेतही सहभागाची अट घातली पाहिजे, अशा आशयाच्या भावना व्यक्त केल्या होत्या. त्यांचे शब्द वेगळे असले, तरी मथितार्थ हाच होता.

राज्यात सत्तेपासून दीर्घ काळ दूर राहिलेले स्थानिक नेते आणि कार्यकतेर् यांच्या मनात खदखदत असलेल्या व्यथेलाच त्यांनी तोंड फोडले होते. केंदात काँग्रेसच्या नेतृत्वाखालील सरकार असून, त्यात दमुकचा सहभाग आहे. दमुकचे हे मंत्री राज्यात केंदाच्या मदतीने राबवल्या जाणाऱ्या योजनांचे सर्व श्ाेय स्वत:च्या पक्षाकडे घेतात.

त्यासाठीच्या समारंभांच्या जाहिरातींतही राज्यातील काँग्रेस नेत्यांना सामावून घेतले जात नाही. ज्या धोरणांत काँग्रेसचा मोठा वाटा आहे, त्यांचे श्ाेय दमुकबरोबरच स्थानिक पातळीवरील काँग्रेसच्या संघटनेला मिळणार नसेल, तर विधानसेसाठी आपली ताकद दमुकच्या मागे का उभी करायची, असा तामिळनाडूतील काँग्रेस कार्यर्कत्यांचा सवाल आहे.

त्यातूनच विधानसभा निवडणुकीसाठी युती करताना, सत्तेतील सहभागाच्या मागणीला पक्षाच्या बैठकीत वाचा फुटली असावी. ही मागणी केंदीय मंत्र्याकडूनच झाल्यामुळे करुणानिधी यांना असुरक्षित वाटणे साहजिक होते. त्यांची प्रतिक्रियाही नेहमीप्रमाणेच आक्रस्ताळी होते. त्यांनी चेन्नईत तातडीने बैठक बोलावली आणि मंत्र्यावर कारवाई करण्याची अपेक्षित मागणीही आता करण्यात आली आहे.

वास्तविक एलंगोवन यांच्या विधानावर करुणानिधी यांची तीव्र प्रतिक्रिया उमटताच, या मागणीशी पक्षाचा संबंध नसल्याचा आणि अशी भूमिका मांडण्याचा एलंगोवन यांना कोणताही अधिकार नसल्याचा खुलासा तातडीने करून काँगेसने सारवासारव केली होती. त्यानंतर एलंगोवन यांनीही आपल्या विधानाचा विपर्यास करण्यात आल्याचा खुलासा करीत दिलगिरी व्यक्त केली होती. मात्र या नि:संदिग्ध माघारीनंतरही करुणानिधी यांनी एलंगोवन यांच्यावर ' कारवाई ' च्या मागणीचा आग्रह कायम ठेवून, काँग्रेसवर दबाव कायम ठेवला आहे.

केंदातील सत्तेत हक्काने सहभागी होणाऱ्या दमुकला राज्यातील सत्तेत वाटेकऱ्याची कल्पनाही सहन होऊ नये, यावरून या पक्षाच्या नेतृत्वात असुरक्षितपणाची भावना किती प्रबळ आहे, याचेच दर्शन घडले आहे. सध्या राज्यात सत्तेवर असलेल्या जे. जयललिता यांचीही मनोवृत्ती याबाबतीत करुणानिधींपेक्षा वेगळी नाही. त्यामुळेच हे दोन्ही पक्ष सत्तेत वाटा देणाऱ्या कोणाशीही केंदात सौदेबाजी करताना दिसले आहेत.

 
</text>
</doc>
