<doc>
<docno>1036034.cms.txt</docno>
<text>
 
महामुंबई: मुंबई टाइम्स
... ते आणि हे... : फिल्मफेअर सोहळा
[ Monday, February 28, 2005  07:33:28 pm]


पहिला फिल्मफेअर सोहळा. स्थळ :मेट्रो थिएटर. भारतीय मंडळींना विलक्षण अप्रूप! नामवंतांची सोहळ्याला हजेरी होती. फिल्मफेअरची बाहुली बनवली होती झवेरी बंधूंनी! कार्यक्रमात तलत मेहमूद, गीता रॉयही गायले. वैजयंतीमाला, कामिनी कौशल यांच्या नृत्यानं सोहळा रंगला. दिलीपकुमारना ' दाग ' साठी अभिनयाचा, मीना कुमारी आणि नौशाद यांना ' बैजू बावरा ' साठी आणि ' दो बिघा जमीन ' साठी बिमल रॉयना पुरस्कार मिळाला. पार्श्वगायनाला पुरस्कार नव्हताच. लता मंगेशकरांच्या प्रयत्नांमुळे तो सुरू झाला. पहिली चार वर्षं पुरस्कार मिळाल्यावर दीदींनी स्वत:हूनच हा पुरस्कार न स्वीकारण्याचा निर्णय घेतला. सोहळ्याला हॉलिवूडचा ख्यातनाम अभिनेता ग्रेगरी पेक यांची उपस्थिती लक्षणीय ठरली.

50 वर्षांनंतरही फिल्मफेअरच्या गौरवशाली परंपरेतलं सातत्य वाखाणण्याजोगं आहे. पुरस्कारांच्या स्वरूपात, संख्येत वाढ झाली, बदल झाले. फिल्मफेअरचं नाव इतिहासात अजरामर झालं. म्हणूनच सोनू निगमला आठवण झाली, मोहम्मद रफी ते किशोर कुमारपर्यंतच्या अनेक नोस्टाल्जिक गाण्यांची! राणीचे पाय थिरकले ' होट़ोंपें ऐसी बात ' या ' ज्युवेल थीफ ' या चित्रपटातल्या गाण्यावर. शाहरूख खानच्या तोंडी ' बहारों फूल बरसाओ ' गाणं येताच साक्षात वैजयंती माला स्टेजवर आल्या. त्यानं सहा अभिनेत्रींसह केलेला नृत्याविष्कार संस्मरणीय ठरला आणि आठवणींच्या पडद्यांमधले सिल्व्हर स्क्रिनचे रंग अधिकच गहिरे होत गेले...

 
</text>
</doc>
