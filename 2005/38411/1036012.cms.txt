<doc>
<docno>1036012.cms.txt</docno>
<text>
 
महाराष्ट्र
संतापाचा कडेलोट
[ Monday, February 28, 2005  07:18:36 pm]


व्यसनाधीन माणसाच्या रागाचा पारा चढला आणि त्याचवेळी बदल्याची भावना जागृत झाली तर त्याच्या हातून कोणतं कृत्य घडेल हे सांगता येत नाही. त्याने जर खून केला तर मात्र अशा गुन्हा लपवता येत नाही.

आदल्या रात्रीचा दरोडा आणि नालासोपारा पोलिस ठाण्याच्या हद्दीत झालेल्या लहान मुलाच्या खूनप्रकरणामुळे माणिकपूर पोलिस ठाण्याचे पोलिस निरीक्षक गणपत माडगुळकर यांनी रात्रीची गस्त कडक केली होती. त्यासाठी ते गस्त घालत होते. सकाळी सहा वाजता गस्तीचं काम आटपून माडगुळकर थोडी विश्रांती घ्यावी म्हणून घरी परतले होते. झोप लागण्याआधीच घरातला फोन खणखणला.

माणिकपूर शहरात असलेल्या यादव फ्लोअर मिलमध्ये राधेशाम मौर्यची हत्या झाल्याची खबर मिळाली होती. त्यांनी घटनास्थळी धाव घेतली. पिठाच्या गिरणीत राधेशाम रक्ताच्या थारोळ्यात मरून पडला होता. त्याचं डोकं लोखंडी वजनाने त्याला चेचून ठार मारण्यात आलं होतं. राधेशाम गिरणीत नेहमीप्रमाणे एकटाच झोपला होता. असं असताना बंद गिरणीत त्याचा खून कुणी आणि का केला असावा, याचं कोडं माडगुळकरांना पडलं होतं. एकतर राधेशाम त्या गिरणीत काम करत नव्हता. तो गिरणी मालक धर्मराज वर्मा याचा दूरचा नातेवाईक होता. हमालीचा व्यवसाय करणारा राधेशाम फक्त झोपण्यापुरताच गिरणीत येत असे. त्या पलीकडे धर्मराजनांही त्याची फारशी माहिती नव्हती. म्हणून माडगुळकरांनी आजूबाजूला असलेल्या हमालांकडे चौकशी केली. तेव्हा रात्री अकराच्या सुमारास विरारला राहणारा

ब्रीजेश सिंग नावाच्या एका हमालाला राधेशामसोबत पाहिल्याचं एका दोघांनी सांगितलं. माडगुळकरांनी ब्रीजेशला विरारमधून हुडकून काढलं. प्रारंभी ब्रीजेश दाद द्यायला तयार नव्हता. पण त्याच्या हातावरील ओरखड्यांनी पोलिसांपुढे त्याचं पितळ उघडं केलं.

ब्रीजेश आणि राधेशाम दोघंही एकाच जिल्ह्याचे. दोघांचाही हमालीचाच व्यवसाय. दोघांनाही दारू पिण्याचं व्यसन. त्यात दोघं एक टेच राहणारे. त्यामुळे त्यांची लगेचच मैत्री झाली. काही दिवसांतच दोघं जिवलग मित्र बनले. ब्रीजेश राहायला विरारला तर राधेशाम माणिकपूरला. पण अधूनमधून ब्रीजेश राधेशामसोबत यादव फ्लोअर मिलमधे रात्रीच्या मुक्कामाला असायचा. दारू जास्त झाली की दोघेही गिरणीतं झोपायचे. 22 फेब्रुवारीच्या रात्री दोघंही दारू पिऊन तर्र झाले होते. रात्री बाराच्या सुमारास दोघंही गिरणीत आले. झोपण्याच्या तयारीत असतानाच दोघांमध्ये बोलताबोलता भांडण सुरू झालं. ब्रिजेश राधेशामकडून उसने घेतलेले दोनशे रुपये मागत होता. त्यावरून भांडणाला तोंड फुटलं होतं. हा वाद अगदी विकोपाला पोचला. तब्बल दोन तासानंतर भांडण थंड झालं.

राधेशाम लगेचच झोपी गेला. इकडे दुखावलेला ब्रीजेश अस्वस्थ होता. राधेशामचे काही बोल त्याच्या वमीर् लागले होते. त्यामुळे तो प्रचंड खवळला होता. विचार करून करून तो अधिकच अस्वस्थ होत होता. त्याचं मन सूडाने पेटून उठलं होतं. शेवटी मनावरचा ताबा सुटला आणि रागाच्या भरात ब्रीजेशने दहा किलोचं लोखंडी वजन राधेशामच्या डोक्यावर मारायला सुुरुवात केली. पहिला प्रहारच इतका जबरदस्त होता की त्या एका फटक्यातच राधेशाम जागीच शांत झाला. चिडलेल्या ब्रीजेशने घाव घालून राधेशामचं डोकं चेचून काढलं. त्यानंतर ब्रीजेशने रक्ताळलेले कपडे बदलून नवे कपडे अंगावर चढवले. तोपर्यंत पहाटेचे सहा वाजले होते. त्याने तडक रेल्वे स्टेशन

गाठलं आणि विरारला येऊन शांतपणे झोपी गेला. त्याने कोणताही पुरावा मागे राहणार नाही, याची दक्षता घेतली होती. पोलिस आपल्यापर्यंत पोहोचू शकणार नाही, अशा भ्रमात ब्रीजेश होता. पण तसं काही घडलं नाही.

शशी करपे

 
</text>
</doc>
