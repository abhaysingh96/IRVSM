<doc>
<docno>1034845.cms.txt</docno>
<text>
 
महामुंबई
जिवावर उदार प्रवाशांच्या वाट्याला कोंडीच!
[ Monday, February 28, 2005  12:04:32 am]


सुरेशचंद वैद्य

मुंबई : ठाण्यापुढे अवघ्या सात ते आठ मिनिटांच्या अंतरावर असलेल्या कळवा रेल्वे स्टेशनाजवळ रूळ ओलांडल्यामुळे दर महिन्याला किमान दोन ते तीन जण अपघातात मृत्युमुखी पडतात. त्यापुढे असलेल्या मुंब्रा येथे दररोज 50 ते 55 हजार प्रवासी लोकलने ये-जा करत असल्याने सकाळी ऐन गदीर्च्यावेळी अरुंद पादचारी पुलावरून भिकाऱ्यांचे अडथळे चुकवत, जीव मुठीत धरून जावे लागते.

कळव्यात पादचारी पूल टोकाला आहे. त्याचा वापर न करता प्रवासी शॉर्टकट शोधून रूळ ओलांडतात आणि दुसऱ्या टोकाला पूलच नसल्यामुळे सर्रासपणे क्रॉसिंग करतात. अशाप्रकारे जिवावर उदार होऊन रूळ ओलांडणारे कधी-कधी जिवालाही मुकतात. तरीही हा जीवघेणा खेळ अव्याहत सुरूच आहे.

आणखी दोन मृत्युचे सापळे या ठिकाणी आहेत. सीएसटीहून कळवा स्टेशनात उतरताच प्रवासी रूळ क्रॉस करून खारीगाव या अवघ्या 10 मिनिटांच्या अंतरावरील परिसरात जाण्यासाठी शेअर रिक्षा घेतात आणि तीन ते चार मिनिटात ते रेल्वे क्रॉसिंगजवळ येतात. तेथून रेल्वे रूळ ओलांडून खारीगावकडे चालू लागतात. या ठिकाणीही रूळ ओलांडणे धोकादायक ठरले आहे. कळव्याजवळच कारशेड असून तेथे लोकल कारशेडमध्ये शिरत असताना प्रवासी धाडस दाखवून आपली गाडी पकडण्यासाठी रूळ ओलांडतात. त्यामुळे खारीगावकडे जाणाऱ्या व कळवा कारशेडच्या रूळाजवळून ये-जा करणाऱ्या प्रवाशांसाठी लांब अंतरापर्यंत पूल बांधण्याची गरज आहे. शॉर्टकट वापरणाऱ्या प्रवाशांपैकी कळव्यात जाणाऱ्यांसाठी असलेला पादचारी पूल ते वापरतच नाहीत, हेही तितकेच सत्य आहे.

कळवा रेल्वे स्टेशनातील आणखी एक समस्या म्हणजे दोन्ही प्लॅटफॉर्म गदीर्च्या वेळी तोकडे पडतात. त्यामुळे त्यांची लांबी नव्हे, तर रूंदी वाढवण्याची आवश्यकता आहे. प्रदीर्घ काळापासून बंद पडलेल्या मफतलाल इंजिनिअरिंगच्या मोकळ्या जागेवर वसलेल्या वस्त्यांमुळेही कळवा स्टेशनावर ताण पडला आहे. खारीगाव येथील लोकवस्ती वाढत चालल्याने कळवा व मुंब्रा भागात ' खारीगाव ' स्टेशन असावे, ही मागणी प्रदीर्घ काळापासून आहे. मात्र, तिला भक्कम राजकीय पाठबळ नसल्याने ती पडून आहे.

मुंब्रा येथील वस्ती वेडीवाकडी अगदी डोंगरावर पसरली आहे. त्यात प्रामुख्याने भाजीवाले व अन्य रोजंदारी कामगारांचेच अधिक प्रमाण आहे. अंदाजे साडेपाच लाख लोकवस्ती असलेल्या या स्टेशनाकडून रेल्वेला वर्षाला सुमारे सव्वाकोटी रुपये महसूल मिळतो. मात्र, त्या तुलनेत येथे सुविधाच नाहीत. या महसूलाहून थोडा अधिक महसूल डोंबिवलीत आहे. तेथे मागण्या पदरात पाडून घेण्यासाठी नेते तरी आहेत, असा सूर काही प्रवाशांकडून ऐकू आला.

या ठिकाणी एकमेव पादचारी पूल असून तोसुद्धा अवघा सहा फूट रूंद आहे. त्यातच त्यावर जागोजागी भिकारी असतात. त्यामुळे गदीर्च्यावेळी प्रवाशांमध्ये अक्षरश: धक्काबुक्की होते. दुसरा पूल बांधण्याचा प्रस्ताव रेल्वेकडे पडून आहे.

मुंब्रा रेल्वे स्टेशनातून रोज 55 हजार प्रवासी ये-जा करत असल्याने गदीर्च्या वेळी सकाळी जर दिवा येथून दोन गाड्या सीएसटीकडे सोडल्या, तर प्रवाशांना मोठा दिलासा मिळेल, असे प्रवाशाचे म्हणणे आहे.

मुंब्रा येथील वस्तीत उत्तरप्रदेश व कोकणाशिवाय बोहरी कच्छी यांचे प्रमाण अधिक आहे. या स्टेशनाचे सध्याचे रोजचे उत्पन्न साधारण चार लाख रुपये असून, डोंबिवलीप्रमाणे आरक्षण केंद के ले, तर हेच उत्पन्न दुप्पट होऊ शकते, असे रेल्वेच्या एका अधिकाऱ्याने सूचवले.

 
</text>
</doc>
