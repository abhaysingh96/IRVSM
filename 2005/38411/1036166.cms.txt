<doc>
<docno>1036166.cms.txt</docno>
<text>
 
क्रीडा
लिअँडर पेसवर मोठी जबाबदारी
[ Monday, February 28, 2005  09:51:00 pm]


नवी दिल्ली : डेव्हिस चषक टेनिस स्पधेर्तील चीनविरुद्धच्या लढतीत लिअँडर पेसवर मोठी जबाबदारी आहे. रमेश कृष्णन आणि झिशान अली यांच्यासह पेसने खेळायला सुरूवात केली तेव्हा तो फक्त 16 वर्षांचा नवोदित खेळाडू होता. परंतु आता गेल्या काही वर्षात पेसने भारतीय टेनिसचा आधारस्तंभ अशी ख्याती मिळवली आहे. आता चीनशी दोन हात करताना त्याला स्वत:ची कामगिरी उंचावण्याबरोबरच सहकाऱ्यांनाही मार्गदर्शन करण्याची जबाबदारी पार पाडावी लागेल.

भारतीय टेनिस चमूचा पेस कर्णधार आहे आणि आपल्या सहकाऱ्यांना प्रोत्साहन देऊन त्यांच्याकडून जास्तीत जास्त चांगली कामगिरी करून घेण्याचा निर्धार त्याने व्यक्त केला आहे. 31 वर्षांच्या लिअँडर पेसने गेल्या 15 वर्षांत भारताला अनेक डेव्हिस चषक टेनिस स्पर्धात लढती जिंकून दिल्या आहेत.

पेस म्हणाला, मी विविध भूमिका पार पाडत आहे. आता नवोदितांना बरोबर घेऊन भारताला विजय मिळवून देण्याची मनीषा मी बाळगली आहे. हर्ष मांकड आणि प्रकाश अमृतराज हे दोघेही अतिशय गुणी नवोदित टेनिसपटू आहेत. त्यांच्याकडून जास्तीत जास्त चांगली कामगिरी कशी होईल याकडे माझे लक्ष असेल. ही नवीन जबाबदारी मी समर्थपणे पार पाडेन असा मला विश्वास वाटतो. डेव्हिस स्पधेर्त लिअॅँडर पेसने भारतीय विजयात नेहमीच सिंहाचा वाटा उचलला आहे. यावेळीही त्याच्याकडून चांगल्या अपेक्षा बाळगण्यात येत आहे.

डेव्हिस चषक टेनिस स्पधेर्त लिअॅँडर पेसने आतापर्यंत 71 लढती जिंकल्या आहेत. क्रोएशियाच्या गोरान इवानीसेविक आणि चिलीच्या मासेर्लो रिऑस यांच्यावर देखील त्याने मात केली आहे. शुक्रवारीच तो येथे आला असून जोरदार सरावही करत आहे असे सांगून भारतीय डेव्हिस चषक टेनिस चमूचे प्रशिक्षक नंदन बाळ म्हणाले, तो सर्वस्व पणाला लावून टेनिस कोर्टात उतरतो. त्यामुळेच तो एक भारतीय चमूचा आधारस्तंभ बनला आहे. त्याची केवळ उपस्थितीच सहकाऱ्यांना मोठा आत्मविश्वास देऊन जाते.

 
</text>
</doc>
