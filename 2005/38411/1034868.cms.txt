<doc>
<docno>1034868.cms.txt</docno>
<text>
 
देश-विदेश
उत्साहाची कारंजी संतापाच्या ठिणग्या
[ Monday, February 28, 2005  12:18:36 am]


सुरेश भटेवरा

नवी दिल्ली : निवडणूक निकालांमध्ये सकाळपासून चढउतार सुरू होते आणि दुसरीकडे राजधानीच्या सत्ता-केंदांमध्ये दिवसभर बेचैनी होती... मोबाइल खणखणत होते. कधी उत्साहाची कारंजी फुलायची, तर कधी संतापाच्या ठिणग्या उडायच्या. राजकीय पक्षांची मुख्यालये, नेत्यांचे बंगले आशा-निराशेच्या हिंदोळ्यांवर झुलत होते... उत्कंठा वाढवणारा चुरशीचा क्रिकेट सामना शेवटच्या बॉलपर्यंत रंगत जावा, तसेच वातावरण दिवसभर होते.

हरयाणात काँग्रेसने एकतर्फी सामना जिंकला. तीन चतुर्थांश बहुमताने तब्बल 10 वर्षांनी सत्तेत पुनरागमन झाल्यामुळे काँग्रेस मुख्यालयावर 11 पासून जल्लोष होता. अंबिका सोनी, आनंद शर्मा, अभिषेक सिंघवी आणि जनार्दन द्विवेदींच्या मागे पत्रकारांचा तांडा. नवा मुख्यमंत्री कोण, हा प्रश्ान्. पाच दावेदार. प्रत्येकाचे समर्थक मुख्यालयात तळ ठोकून. प्रवक्ते सावधपणे बोलायचे. अंतिम निवड सोनिया गांधीच करणार. तोपर्यंत काँग्रेसच्या दरबारी राजकारणाचा खेळ सुरू.

साऱ्या ओव्हर संपल्यावर बिहारची खरी मॅच सुरू होते. रोमहर्षक चढउतारानंतर बिहार झारखंडात रालोआ हा सर्वात मोठा गट ठरला. सलग 15 वषेर् सत्तेत असलेल्या लालूंवर मात केल्यामुळे भाजप मुख्यालयही उत्साहात होते. नेत्यांचे कोमेजलेले चेहरे सायंकाळी संसदीय मंडळाच्या बैठकीत उजळले. बिहारमध्ये रामविलास पासवान तर झारखंडमध्ये लालूंचा राजद, किंगमेकर ठरणार, अशी चर्चा दिवसभर सुरू होती.

 
</text>
</doc>
