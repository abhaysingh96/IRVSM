<doc>
<docno>1034843.cms.txt</docno>
<text>
 
महामुंबई
नवी मुंबई, औरंगाबाद पालिकेत भाजप स्वबळावर लढणार?
[ Monday, February 28, 2005  12:03:59 am]


म. टा. प्रतिनिधी

मुंबई : बिहार विधानसभेच्या निकालामुळे भाजपमधील वातावरण उत्साहित बनले असून रविवारी पदाधिकाऱ्यांच्या बैठकीत नवी मंंुबई व औरंगाबाद महापालिकांची निवडणूक स्वबळावर लढवण्याबाबत विचार झाल्याचे कळते.

भाजपच्या प्रदेश पदाधिकाऱ्यांची बैठक प्रदेशाध्यक्ष नितीन गडकरी यांच्या अध्यक्षतेखाली व केंदीय सरचिटणीस प्रमोद महाजन, गोपीनाथ मुंडे, बाळासाहेब आपटे या ज्येष्ठांच्या उपस्थितीत मुंबईत सुरू आहे. बिहार व झारखंडचे निकाल वाहिन्यांवर झळकू लागल्यावर बैठकीत उत्साह संचारला. बिहार या महत्त्वाच्या राज्यात भाजपला सर्वाधिक जागा मिळणे देशातील बदलत्या राजकारणाचे निदर्शक असल्याचे मत प्रदेशाध्यक्ष नितीन गडकरी यांनी व्यक्त केले. लालूप्रसाद यांच्या पराभवाने भाजपच्या प्रगतीच्या मार्गातील मोठा अडथळा दूर झाल्याचे गोपीनाथ मुंडे म्हणाले.

गडकरी प्रदेशाध्यक्ष झाल्यापासून पदाधिकाऱ्यांची ही पहिलीच बैठक होती. यानंतर लवकरच आगामी तीन-चार वर्षातील रणनिती निश्चित करण्यासाठी चिंतन बैठक घेण्याचे ठरवण्यात आले. नवी मुंबई व औरंगाबाद महापालिकांची लवकरच होणारी निवडणूक स्वबळावर लढवण्याबाबत विचार झाल्याचेही कळते. प्रदेश कार्यालयाच्या नूतनीकरणाचे काम सुरू असताना विभागीय कार्यालयेही सुसज्ज करण्यात येणार आहेत. सर्व आघाड्या व विभागांची रचनाही पूर्ण करण्याचा कार्यक्रम निश्चित करण्यात आला आहे. कापूस उत्पादकांचे थकवलेले तीन हजार कोटी रुपये 14 मार्चपर्यंत न दिल्यास कापूस उत्पादक 17 जिल्ह्यांत तीव्र आंदोलन करण्याचा इशारा गडकरी यांनी दिला आहे.

 
</text>
</doc>
