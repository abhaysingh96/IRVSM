<doc>
<docno>1034893.cms.txt</docno>
<text>
 
महाराष्ट्र
वाकेन, पण मोडणार नाही!
[ Monday, February 28, 2005  12:29:15 am]


म. टा. प्रतिनिधी

पुणे : मोडेन पण वाकणार नाही, हा मराठी बाणा काय कामाचा ? उलट वाकेन, पण आयुष्यात कधीही मोडणार नाही, हे सूत्र आता मराठी माणसांनी आचरणात आणले पाहिजे ... इति राज ठाकरे!

बँक कर्मचारी सेना महासंघाच्या चौथ्या द्वैवाषिर्क अधिवेशनात राज ठाकरे यांनी पुन्हा एकदा सध्या गाजत असलेल्या परप्रांतीय घुसखोरीच्या विषयाला हात घातला. परप्रांतीयांच्या आक्रमणाच्या पार्श्वभूमीवर टिकाव धरायचा असेल, तर मराठी बाणा आता बदललाच पाहिजे, असे आग्रही मत ठाकरे यांनी यावेळी मांडले.

रविवारी बालगंधर्व रंगमंदिरात पार पडलेल्या या कार्यक्रमास मधुकर सरपोतदार, सुधीर जोशी, सूर्यकांत महाडिक, मोहन रावले उपस्थित होते.

' परप्रांतीय येतात... वाकतात, झुकतात, टिकण्यासाठी वाट्टेल ते करतात आणि मराठी माणसाच्या मानगुटीवर बसतात. मुंबईत परप्रांतीयांचा लोंढा येतो. कोणतीही कामे त्यांना र्वज्य नसतात. मराठी माणूस त्यांचे पैसे मोजत बसतो. आपले पैसे ते कधी मोजणार ,' असा सवाल ठाकरे यांनी केला. ' मोडेन पण वाकणार नाही, हा कालबाह्य बाणा अंगिकारून बसल्यामुळेच मराठी माणूस हद्दपार होण्याची वेळ आली आहे. वाकणार नाही म्हणत बसल्याने काय मिळाले ते पहा आणि वाकेन पण मोडणार नाही, याप्रमाणे वागलात तर काय मिळते ते पहा ,' असेही ठाकरे यांनी सांगितले.

' शिवरायांचे चरित्र पाहिले, तर परिस्थितीप्रमाणे त्यांनाही वाकावे लागल्याचे दिसते. कधीही मोडण्याची वेळ येऊ नये, यासाठी वाकण्यात काहीही गैर नाही. परप्रांतीयांची शिरजोरी यामुळेच निर्माण झाली आहे ', असे त्यांनी नमूद केले. मला बँकांमधील काहीही कळत नाही पण राजकारण्यांना अशा गोष्टी सहन कराव्या लागतात.

मी जिथे जातो तिथे... शूर आम्ही सरदार आम्हाला... मराठी पाऊल पडते पुढे... अशी गाणी ऐकावी लागतात. माझे वय काय आणि मला ऐकवतात काय ? असा टोमणाही त्यांनी मारला.

 
</text>
</doc>
